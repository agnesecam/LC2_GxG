<doc id="1" genre="journalism" gender="M">
E i giovani italiani vivono ancora con i genitori. La causa: abitudine antica e mancanza di lavoro
Due ragazzi su tre durante il percorso universitario continuano a vivere con mamma e papà. In Europa uno su tre
Studiano comodamente a casa, quasi sempre accuditi dai genitori, e raramente lavorano per pagarsi gli studi. E’ la fotografia degli studenti universitari italiani scattata dall’ultimo rapporto Eurostudent 2016-2018 – l’indagine sulle condizioni di vita dei ragazzi europei alle prese con appelli ed esami promossa dai ministeri dell’Educazione tedesco e olandese – pubblicato lo scorso 6 marzo. Bamboccioni? Dai numeri sembrerebbe proprio di sì. Ma forse la realtà è più complessa di quella che appare. Perché alla base di comportamenti e modi di vivere ci sono spesso politiche che spingono i giovani a lasciare la casa dei genitori anche durante gli studi universitari. La differenza tra l’approccio italiano e quello della maggior parte dei paesi europei sta nei numeri descritti dal dossier in questione.
I più casalinghi d'Europa
Dopo i ragazzi maltesi, gli universitari più casalinghi d’Europa sono quelli italiani: 7 su dieci, nel corso degli anni dedicati agli studi universitari, vivono con mamma e papà. La media europea, calcolata su 28 paesi, si abbassa al 36 per cento. Così, mentre due ragazzi italiani su tre continuano a godere dei vantaggi dello stare in famiglia durante gli anni dell’università, in Europa la quota scende ad uno studente su tre. E in Germania addirittura a uno su cinque. In molti paesi del Vecchio continente a quella età già si vive col partner magari accudendo i primi pargoli. E’ la situazione di quasi tutti i paesi nordici – come in Finlandia col 35 per cento di ragazzi già alle prese con bollette da pagare e piccoli da imboccare – di Francia e Germania, col 21 per cento di studenti che vivono stabilmente col partner.
Un’esperienza che nel Belpaese riguarda un ridottissimo drappello di temerari: appena 3 su cento. O di chi può permettersi una vita indipendente. Anche sul fronte dell’esperienza lavorativa durante il periodo delle lezioni il modo di vivere della maggior parte dei paesi europei è parecchio lontano dal nostro. L’abitudine di vivere in famiglia, probabilmente, allontana il bisogno di guadagnarsi da vivere. Ma potrebbe anche essere la carenza di lavoro a condizionare il dato e costringere i ragazzi a restare con mamma e papà. I numeri sono eloquenti. Se in Germania il 54 per cento dei giovani universitari lavora regolarmente durante il periodo delle lezioni e solo il 29 per cento non lavora, perché un altro 17 per cento lavora occasionalmente, in Europa la quota di coloro che lavorano stabilmente si abbassa a al 35 per cento, con un altro 16 per cento che si accontenta di lavori saltuari.
I lavoretti di ripiego
E in Italia? 76 ragazzi su cento non lavorano e solo uno su dieci (l’11 per cento) si rimbocca le maniche durante lo studio. Il resto si dedica a lavoretti nei ritagli di tempo per recuperare qualche punto percentuale in estate. “Se molti meno studenti rispetto alla media europea smettono di vivere con i genitori, il problema – commenta Elisa Marchetti, dell’Unione degli universitari – senza dubbio è riconducibile alla situazione del diritto allo studio, come la condizione abitativa: in molte città universitarie gli affitti sono alle stelle, anche a causa di un'offerta pubblica quasi del tutto assente. E, in una situazione per cui le ore spese tra lezioni e studio individuale sono le più numerose d'Europa per gli studenti italiani svolgere
contemporaneamente un lavoro è molto difficile. Questa situazione – conclude – ha ricadute negative sia per chi avrebbe la necessità di lavorare per mantenersi gli studi, sia per chi vuole inserirsi nel mondo del lavoro prima del termine del percorso universitario”.
</doc>
<doc id="2" genre="journalism" gender="M">
Più sport e meno latino il liceo light conquista tutti
ROMA.
Sei anni dopo una riforma che fu definita epocale, la scuola superiore cambia volto. Crolla il liceo classico e cambia pelle lo scientifico, che diventa sempre più light. Raddoppiano gli iscritti i licei linguistici, sdoganati dalla parità, e trovano una strada nuova gli ex magistrali. Mentre gli istituti tecnici perdono appeal e i professionali sono alle prese con una emorragia di studenti che sembra inarrestabile, tanto che qualcuno chiede di sopprimerli. A sei anni dalla riforma Gelmini — entrata in vigore nel 2010/2011 — le scelte dei ragazzi sono cambiate. E non di poco. Qualche giorno fa, il ministero dell'Istruzione ha pubblicato i dati sulle opzioni effettuate lo scorso febbraio per il 2016/2017 dai circa 500mila studenti che frequentavano la terza media. I ginnasi, che prima della riforma raccoglievano il 7,7% di neoiscritti, l'anno prossimo si dovranno accontentare del 6%. In termini assoluti, parliamo di oltre 4600 ragazzi che hanno preferito dribblare latino e greco per altri indirizzi. Un po' quello che è accaduto allo scientifico, che da qualche anno offre due indirizzi senza latino, compensato da più ore di scienze e fisica nell'opzione scienze applicate e da più ore di discipline motorie nell'indirizzo sportivo. Offerte che hanno appunto cambiato volto ai licei scientifici, dove ormai gli indirizzi senza latino contano quasi 43mila preferenze, un terzo del totale. E spicca il boom dei licei linguistici, fino al 2010 soltanto paritari o sperimentali all'iterno dei vecchi magistrali. In poco più di un quinquennio le iscrizioni sono passate da 28mila a quasi 45mila.
Gregorio Iannaccone dell'Associazione nazionale dirigenti scolastici vede nella fuga dal classico e dallo scientifico tradizionale quello che è più che lecito immmaginare: «La tendenza a evitare le discipline più difficili. Scelta che non sempre alla lunga premia. Ben venga invece il boom dei linguistici in un Paese come l'Italia dove le lingue si insegnano male». Crescono di qualche decimo di punto i licei artistici e, malgrado non diano più il lasciapassare per l'insegnamento alla primaria e nella scuola dell'infanzia, rafforzano la propria posizione i licei delle scienze umane, che con oltre 37mila matricole sono destinati, fra poco più di un mese, a sorpassare i classici.
Ma è tutto il mondo dei licei che cresce ormai in maniera inarrestabile fagocitando tecnici e professionali. A settembre, su cento nuovi ingressi alle superiori, 52 prenderanno la strada di uno dei sei licei disponibili oggi in Italia. Sei anni fa, i licei rappresentavano meno del 46 per cento del totale. Non si arresta, di conseguenza, la crisi degli istituti tecnici. Le scuole che con i loro diplomati hanno contribuito al boom economico degli anni 60 del secolo scorso non riescono a riallinearsi alle esigenze del mercato del lavoro e perdono quasi settemila giovani. Spinti nel baratro dagli iscritti del settore economico (ex istituti tecnici commerciali e istituti per il turismo) che calano di quattro punti percentuali: 16mila iscritti. Una débâcle che l'incremento dei tecnici a indirizzo tecnologico non riesce a compensare. La crisi investe invece in toto i professionali, che in sei anni cedono agli istituti concorrenti 4,5 punti di iscritti: qualcosa come 23mila ragazzi. Una situazione che ha indotto l'assessore regionale all'Istruzione della Lombardia, Valentina Aprea, a ipotizzare lo smantellamento dell'interno settore. «L'esperienza degli istituti professionali statali deve essere considerata chiusa e i sessantamila docenti devono essere ricollocati altrove », ha dichiarato recentemente, caldeggiando l'idea di lasciare il segmento scolastico interamente nelle mani delle regioni.
</doc>
<doc id="3" genre="journalism" gender="M">
"Vietato tagliare il sostegno ai ragazzi disabili"
IL Consiglio di Stato bacchetta il ministero dell'Istruzione: non è possibile tagliare le ore di sostegno agli alunni disabili per risparmiare sul personale. Al centro della sentenza pubblicata ieri la storia di una bambina toscana, che nel 2015/2016 frequentava la scuola materna. Il Miur le aveva assegnato 13 ore di sostegno. La famiglia, che ne aveva ottenute 25 in base alla valutazione del Gloh (il Gruppo di lavoro operativo handicap incaricato di quantificarle), si è rivolta al Tar della Toscana e in primo grado ha avuto ragione, ma il ministero si è opposto. Ieri la sonora bocciatura con tanto di rimbrotto finale: «Il sistema deve far sì che gli alunni e le loro famiglie non debbano proporre ricorsi giurisdizionali per ottenere ciò che è loro dovuto».
La materia è delicata al punto che i togati di Palazzo Spada, con la sentenza 2023, hanno ripercorso l'intera normativa sull'inclusione scolastica dei disabili sin dal dopoguerra, passando per la legge 104/92. Concludendo che né «gli Uffici scolastici regionali» né i presidi o il ministero dell'Economia «possono sindacare le proposte fatte dai "Gloh" sulle ore da assegnare agli alunni con disabilità.
L'assegnazione alle scuole dei docenti di sostegno deriva dall'insieme dell'organico "di diritto" (che quest'anno è pari a 96mila unità) e di quello "in deroga", che conta, sempre quest'anno, 41mila docenti specializzati: il numero viene stabilito all'inizio di ogni anno in base alle richieste dei singoli istituti. Però, nel corso di questo iter, viale Trastevere tende a consistenti sforbiciate, come nel caso della bambina toscana che si è vista dimezzare le ore assegnate.
La sentenza fa esultare le associazioni, che restano in attesa del testo definitivo della cosiddetta "delega" sull'inclusione dei disabili prevista dalla Buona scuola bis. Aveva destato allarme, nelle scorse settimane, l'annunciata abolizione dei Gloh. Ma Vincenzo Falabella, presidente della Fish, Federazione italiana il superamento handicap, è ottimista: «Scongiurato il passo indietro del testo originario, sul sostegno non dovrebbe cambiare molto». E anche i Gloh dovrebbero essere sostituiti da organismi analoghi.
</doc>
<doc id="4" genre="journalism" gender="M">
Buona Scuola, varati i decreti: cosa cambia
IL CASO/ TUTTE LE NOVITÀ DALLA MATURITÀ AI SERVIZI ALL'INFANZIA
ROMA.
Dalla nuova maturità agli istituti italiani all'estero, passando per la riforma dei servizi all'infanzia, il governo approva in extremis (la delega scadeva oggi) otto dei nove decreti legislativi previsti dalla Buona scuola: resta fuori, al momento, il nuovo Testo unico sull'istruzione.
Dopo la rivoluzione della governance – chiamata diretta degli insegnanti da parte dei presidi e bonus ai migliori docenti – operata dal governo Renzi, «i decreti attuativi delle deleghe – dichiara la ministra dell'Istruzione, Valeria Fedeli – rappresentano la parte più innovativa e qualificante della legge 107».
Dal 2018, la maturità contemplerà due sole prove scritte, Italiano e prova d'indirizzo senza più il terzo scritto confezionato dalle stesse commissioni esaminatrici. E viene anche rivoluzionato il punteggio che rimarrà in centesimi: 40 punti alla carriera scolastica e 20 punti a ciascuno dei due scritti e al colloquio che verterà anche sulle attività di Alternanza scuola-lavoro. La commissione resterà mista. Novità anche per gli esami di terza media: tre soli scritti (oggi sono sei) e prova Invalsi che non farà più media per la valutazione finale. Ma che sarà necessario svolgere per l'ammissione agli esami. In più, le prove Invalsi di quinta elementare e terza media saggeranno le competenze in inglese degli alunni.
Salta invece la valutazione con le lettere – da A a D – in luogo dei voti all'elementare e alla media. E sarà possibile promuovere anche con carenze o livelli di competenza ancora da raggiungere. Per i più piccoli, da zero a 6 anni, è previsto un unico percorso che incrementi, con un apposito fondo da 229 milioni all'anno, le possibilità di accesso all'asilo nido (oggi al 12%) e estenda alla totalità dei bambini da tre a sei anni la frequenza della scuola dell'infanzia. Degli alunni più deboli – disabili, ma non solo – si occupa la delega sull'integrazione: iter più snello per eccedere alle risorse e non più di 22 alunni nelle classi prime di ogni ciclo, e alla materna con alunni disabili.
Quasi 9 milioni di alunni delle statali e paritarie avranno finalmente un decreto nazionale sul diritto allo studio che attraverso agevolazioni su mense, libri di testo, tasse scolastiche, borse di studio, trasporti e la Carta dello studente, realizzeranno il dettato dell'articolo 34 della Costituzione. Modificato per la terza volta nell'arco di pochi anni anche il percorso per diventare professori di scuola media e superiore: 5 anni di università con formazione anche sulla didattica e tempi meno lunghi per sedere in cattedra. Saranno adeguati alla "Buona scuola" anche gli istituti italiani all'estero e toccherà anche agli istituti professionali subire il secondo restyling in meno di dieci anni: nuovi indirizzi e curricoli per ridurre l'alto tasso di dispersione e insuccesso scolastico. Adesso, dopo un passaggio in Conferenza unificata Stato-Regioni, saranno le commissioni di Camera e Senato a definire i testi che passeranno ancora dal Consiglio dei ministri e quindi saranno emanati dal Presidente della Repubblica, Sergio Mattarella.
</doc>
<doc id="5" genre="journalism" gender="M">
Troppe ore sui tablet voti bassi in matematica
Il dubbio lo avevano in molti, ma ora arriva la conferma dai numeri: gli alunni "troppo" digitali sono meno bravi a scuola. Verrebbe da dire che, per essere utili nello studio, le tecnologie possono essere usate ma con parecchia moderazione.
Secondo i risultati del Timss (Trends in International Mathematics and Science Study) 2015, l'indagine sulle competenze in Matematica e Scienze dei bambini di quarta elementare e dei ragazzini di terza media di mezzo mondo, le performance migliori vengono fornite dai ragazzi che si tengono a distanza da computer e tablet nei pomeriggi passati a studiare per il giorno successivo.
Estrapolando dall'enorme database di Timss i dati in base alla permanenza degli alunni davanti a computer e tablet, si nota che per ottenere buoni risultati basta studiare il vecchio libro di testo. Un trend che soprattutto alla primaria è sorprendente. All'elementare, in Matematica, i bambini italiani totalizzano nel complesso 506 punti, ma quelli che non usano quasi mai le tecnologie per svolgere i compiti a casa raggranellano 522 punti. E i loro coetanei che invece usano computer e tablet ogni giorno si fermano a 481 punti. Una differenza di oltre 40 lunghezze.
L'esposizione ideale alle tecnologie, che per l'Iea (il consorzio di studiosi e analisti di tutto il mondo che cura il rapporto) fa salire a 527 lo score, è di una o due volte al mese. Per Benedetto Vertecchi, decano dei pedagogisti italiani, il fenomeno è determinato "da due gli aspetti fondamentali". «Uno tipicamente cognitivo e l'altro sociale.
Riguardo al primo — spiega — i bambini che usano massicciamente il computer usano meno la testa, hanno un atteggiamento più passivo nei confronti del mondo che li circonda e si muovono anche meno dal punto di vista motorio.
Dal punto di vista sociale — continua Vertecchi — a mio avviso il più drammatico, si vede che i bambini appartenenti a livelli sociali più avvantaggiati usano meno il computer di quelli appartenenti a gruppi svantaggiati. E i bambini messi davanti ad uno schermo sono in uno stato di passività, sono meno sollecitati». Le cose non cambiano passando alle competenze in Scienze o alla scuola media, dove in Matematica i ragazzini che utilizzano nei pomeriggi raramente (una o due volte al mese) computer e tablet raggiungono 509 punti. Gli adolescenti nostrani si fermano a 494 lunghezze, mentre gli utilizzatori compulsivi di mouse e tavolette elettroniche scendono a 484 punti. Per questa ragione, conclude il pedagogista, «in alcuni paesi, come Usa e Svizzera, nelle scuole più attente l'uso delle tecnologie è vietato fino a una certa età». Mentre "in Italia manca una politica che tenti almeno di capire le conseguenze sui giovanissimi di una esposizione esagerata alle tecnologie". Ma c'è chi non crede che queste possano addirittura costituire un ostacolo all'apprendimento. «Più che il computer in se stesso — esordisce Paolo Mazzoli, direttore generale dell'Invalsi — credo che a incidere maggiormente sui risultati sia l'uso che si fa dello stesso. Oggi ci sono ragazzi che fanno cose egregie col computer anche a livello di studio, come la simulazione di esperimenti. E penso pure che questi dati siano condizionati dal livello di interesse che mostrano i ragazzi per lo studio. E poi i risultati sono una conseguenza. Aspetterei la prossima tornata di test, nel 2019, per analizzare questo aspetto».
</doc>
<doc id="6" genre="journalism" gender="M">
L'ora di filosofia anche per i ragionieri
Lo studio della filosofia sbarca negli istituti tecnici e professionali.
Tra qualche mese, un milione e 300mila ragazzi che mirano ad acquisire un titolo immediatamente spendibile nel mercato del lavoro potrebbero affiancare allo studio dei bilanci aziendali e dei circuiti elettrici quello del pensiero di Socrate e Kant.
L'annuncio arriva direttamente dal Ministero dell'Istruzione, dove il sottosegretario Vito De Filippo ha presentato gli " Orientamenti per l'apprendimento della filosofia nella società della conoscenza" e il relativo Sillabo, un sorta di manuale per gli insegnanti. Due documenti che, appunto, propongono ai docenti delle scuole superiori una nuova didattica della filosofia che insegni agli studenti come usare quella materia per orientarsi in un mondo sempre più complesso e risolvere i problemi di tutti i giorni. L'obiettivo dichiarato è fornire ai ragazzi più competenze per affrontare al meglio la sfida del terzo millennio. L'intelligenza artificiale, spiega il Sillabo, sta mettendo a rischio una serie di profili professionali e il mondo del lavoro richiede nuove competenze ( come soft skills, progettualità, problem solving e metacognizione) che la filosofia più aiutare a costruire.
Ma in che modo lo studio delle idee di Cartesio e Leibniz può aiutare un ragazzo che si misura con i circuiti elettronici o che impara a cucinare all'istituto alberghiero? «In questo mondo complesso e con tecnologie sempre più avanzate, non basta più acquisire i contenuti, che si trovano ormai in rete», risponde Adriano Fabris, professore di Filosofia morale dell'Università di Pisa. «Occorre essere capaci di vagliarli criticamente, approfondirli e selezionarli in modo da orientarsi al meglio. La filosofia aiuta a sviluppare la capacità di utilizzare al meglio questi contenuti mettendoli in relazione con tutti gli altri campi». Per farlo, le scuole potranno ritagliare ore di filosofia ridimensionando (fino a un massimo del 30 per cento, come prevede l'Autonomia scolastica) quelle delle altre discipline, oppure chiedere al ministero di viale Trastevere docenti di Filosofia per realizzare attività didattiche oltre l'orario curricolare. "Orientamenti" e Sillabo sono stati elaborati da una commissione di esperti coordinata dalla professoressa Carla Guetti, direttore generale al Miur ma, nelle intenzioni, sono aperti al contributo degli insegnanti.
Un lavoro che sembra ispirato alle parole del grande filosofo austriaco Karl Popper, secondo il quale "tutta la vita è un risolvere problemi". Anche Roberto Esposito, ordinario di Teoretica alla Scuola Normale di Pisa, è convinto che lo studio delle teorie filosofiche apparentemente più astruse possa aiutare nella pratica di tutti i giorni. «In America e in tanti altri paesi anche europei» spiega Esposito «i funzionari e i dirigenti di maggiore successo che si occupano di gestione del personale o della comunicazione sono laureati in filosofia. È una disciplina che sviluppa lo spirito critico e il ragionamento sintetico, capacità che consentono di affrontare i singoli problemi inserendoli in un contesto più generale. Una modalità che rende più elastico il ragionamento e più rapida la soluzione». Sembrano confermarlo le carriere di alcuni dottori in filosofia: dal numero uno di Fca Sergio Marchionne, al presidente francese Emmanuel Macron, all'ex premier britannico David Cameron, al tycoon Rupert Murdoch.
D'accordo solo in parte il sociologo Domenico De Masi: «Non è importante che i laureati in filosofia abbiano successo nelle aziende, che non si occupano certo della felicità dei lavoratori.
Un essere umano lavora in media 80mila ore sulle 700mila che rappresentano la vita media. La scuola si dovrebbe occupare di preparare i ragazzi anche alle 620mila ore rimanenti. Per questo oltre alla filosofia farei studiare la sociologia».
</doc>
<doc id="7" genre="journalism" gender="M">
Maturità, la strana Italia dei superbravi al Sud metà delle lodi
ICERVELLONI della maturità frequentano le scuole meridionali e soprattutto quelle pugliesi. Ma alla fine gli esami sono "quasi" inutili perché le commissioni promuovono praticamente tutti: il 99,5 per cento. L'unico dato preoccupante riguarda gli studenti passati col minimo, 60 centesimi, in aumento di mezzo punto rispetto al 2016. È questo il responso del ministero dell'Istruzione sugli ultimi esami di Stato. I numeri sono davvero sorprendenti: su 5.494 studenti diplomati lo scorso mese di luglio con 100 e lode, oltre la metà (ben 2.950, pari al 54 per cento) sono usciti da scuole delle regioni del Sud. Solo un super bravo su quattro ha frequentato un liceo o un altro istituto del Nord. I 944 diplomati cum laude della Puglia stridono, e non poco, con i 337 della Lombardia. Anche perché nei dintorni del Po le scuole superiori contano almeno 160mila studenti in più rispetto a quelle di Bari e delle altre province limitrofe.
Un divario che si esalta passando ai dati percentuali, con i cento e lode della Puglia superiori di cinque volte a quelli della Lombardia: 2,6 per cento contro un misero 0,5 per cento. Ma è tutto il Sud che abbonda di super studenti, con gli 802 genietti della Campania che quadruplicano quelli del Piemonte, che ne conta 196. Prof meridionali di manica eccessivamente larga o troppo severi al Nord? Perché lo stesso trend si ripete per i ragazzi che hanno acciuffato il diploma con 100 centesimi: 3,2 su cento in Lombardia e 7,7 su cento in Calabria. Per Paolino Marotta, a capo dell'Andis, una delle più grandi associazioni di dirigenti scolastici, ammette: «Probabilmente la pioggia di 100 e di lodi al Sud deriva da una scarsa cultura della valutazione che porta a criteri meno stringenti che al Nord. Io però non la butterei sull'imbroglio. Devo dire che recentemente ho diretto un liceo classico di Avellino e i ragazzi con le valutazioni più alte si sono poi affermati nelle migliori università del Nord e d'Europa». Il grosso delle valutazioni al top si registra infatti nei licei classici e scientifici.
Ma l'exploit della maturità da parte degli studenti meridionali contrasta con gli esiti dei test Invalsi, che li relega in coda alla classifica nazionale. Anna Maria Ajello, presidentessa dell'Invalsi, però non si sbilancia: «Nessuno scandalo: il rischio di banalizzare i dati è alto. Si tratta — spiega Ajello — di due cose completamente diverse. Noi misuriamo le competenze di base — comprensione del testo e capacità di manipolare i numeri — degli alunni con criteri oggettivi; le valutazioni degli esami di maturità non esulano dal contesto nel quale vengono espresse». La dispersione scolastica delle regioni meridionali è infatti doppia rispetto a quella delle regioni settentrionali. «Non dobbiamo mai dimenticare — aggiunge la presidentessa dell'Invalsi — che, basta osservare il reddito pro-capite, al Sud le difficoltà sono maggiori. E i 100 o i 100 e lode tengono conto anche di queste difficoltà. Non direi che insegnanti del Sud sono di manica più larga. Col valore misuriamo le scuole che fanno meglio rispetto ai livelli di partenza degli alunni a prescindere dal contesto, e al Sud ci sono molte realtà eccellenti. La scuola migliore, per fare un esempio, è in provincia di Catania. Ma poi, quando si passa ai test standardizzati, il contesto fa la sua parte ».
Il resto dei risultati conferma il trend degli anni scorsi: sempre meno non ammessi agli esami e bocciati negli anni intermedi, dalla prima alla quarta. Crescono invece i rimandati a settembre. E se la maturità promuove quasi tutti, gli esami di terza media vanno addirittura oltre: 99,8 per cento di promossi e appena 2 non ammessi su cento.
</doc>
<doc id="8" genre="journalism" gender="M">
Yahoo!, attacco malware arriva dai banner pubblicitari
L'operazione, partita dall'Olanda fra il 30 dicembre e almeno fino al 3 gennaio, era diretta in particolare al network europeo del gigante di Sunnyvale. Colpite soprattutto Gran Bretagna, Romania e Francia, l'Italia solo marginalmente. Coinvolti 300mila computer all'ora
UN attacco in piena regola. Il 2014 non poteva iniziare peggio per Yahoo!. Un problema del quale bisognerà capire meglio le origini. Dal 30 dicembre (ma secondo alcuni segnali forse anche dai giorni precedenti) e almeno fino al 3 gennaio scorso i siti del network internazionale di Sunnyvale con dominio yahoo.com, serviti dai server pubblicitari ads.yahoo.com, hanno pubblicato e proposto ai propri visitatori inserzioni infette. "Gli utenti che hanno visitato Yahoo.com hanno visualizzato alcuni banner pubblicitari infetti", hanno riconosciuto dal quartier generale del gigante Web. Si parla quindi anche dei servizi di posta elettronica online e, secondo altre fonti, di Yahoo! Messenger. Questi annunci, in realtà, se cliccati hanno reindirizzato i navigatori verso siti malevoli realizzati ad hoc. Trappole che hanno installato automaticamente sulle loro macchine dei malware, programmi maligni in grado di compromettere il funzionamento dei computer, rubare informazioni come username e password per decine di servizi, mettere fuori uso gli antivirus o accedere a reti protette. 
A rivelare l'attacco non è stata direttamente Yahoo!, che in seguito non ha potuto che confermare il pasticcio, ma una società di sicurezza informatica olandese con sede a Delft, la Fox-It. Secondo i numeri rilasciati dall'azienda in un post del proprio blog ufficiale, il meccanismo avrebbe interessato solo nella giornata di venerdì 3 gennaio ben 300mila utenti ogni ora per un totale di 27mila infezioni statisticamente possibili. Secondo un'altra società del settore dei Paesi Bassi, la Surfright, i computer coinvolti sarebbero almeno due milioni. I Paesi più colpiti, anche se non se ne capiscono esattamente le ragioni, sarebbero stati Romania, Gran Bretagna e Francia. Dalla falla, che avrebbe interessato in particolare i Pc dotati di versioni non aggiornate dei plugin Java, sarebbero immuni i Mac, gli utenti americani e asiatici così come chi naviga in mobilità. Un'operazione, insomma, tutta rivolta al pubblico europeo del colosso di internet guidato da Marissa Mayer. 
"A Yahoo abbiamo molto a cuore la sicurezza e la riservatezza dei nostri utenti  -  ha dichiarato l'azienda in un paio di stringatissime note fra sabato e domenica scorsi  -  venerdì, sui nostri siti europei, abbiamo pubblicato alcune inserzioni che non rispondevano alle nostre linee guida editoriali, in particolare alcuni hanno diffuso dei malware. Li abbiamo rimossi rapidamente e continueremo a monitorare e bloccare ogni annuncio utilizzato per queste attività". Nonostante le rassicurazioni, da Sunnyvale non sono arrivate ulteriori spiegazioni sull'inquietante attacco né istruzioni ai visitatori. La stessa società olandese che ha svelato il problema ha dichiarato di non avere idea di chi possa nascondersi dietro l'operazione anche se questa appare "finanziariamente sensata e sembra essere stata realizzata per servire altri soggetti. L'exploit kit sembra simile a quello usato in una breve infezione dell'ottobre scorso".
Il meccanismo è chiaro: gli annunci risultavano reindirizzare a una serie di sottodomini sospetti ospitati tutti dallo stesso indirizzo IP localizzato proprio in Olanda. L'"expoit kit", cioè
il pacchetto automatizzato di file eseguibili maligni, installato sui computer degli ignari utenti era multiforme e utilizzava vari tipi di malware: da Zeus ad Andromeda passando per Dorkbot/Ngrbot, Tinba/Zusy, Necurs e altri. Mezza Europa coinvolta, dai tre Paesi citati prima fino alla Germania e alla stessa Italia, colpita solo marginalmente. In ogni caso, conviene fare una scansione col proprio antivirus o con i tanti disponibili gratuitamente online.
</doc>
<doc id="9" genre="journalism" gender="M">
"Mi disintossico da internet"
Usa, l'ospedale contro la web dipendenza
Parte a Bradford, in Pennsylvania, il primo programma statunitense destinato ai malati gravi della Rete, quelli che hanno compromesso la propria vita in un'ossessione senza uscita. "Internet è gratuito, legale e senza zuccheri - spiega la fondatrice Kimberly Young - e può quindi essere più pericoloso dell'alcolismo"
Dipendenza da internet. Meglio nota come Iad, Internet addiction disorder. Sesso, gambling - cioè gioco e scommesse online - sovraccarico cognitivo, assoluta e definitiva pervasività della connessione mobile. Le sfumature sono tante, ciascuna con le proprie caratteristiche, la malattia la stessa. È uno dei fronti di guerra più delicati della psichiatria contemporanea, che ci riflette da quasi vent'anni e che tuttavia mostra ancora segni di resistenza nell'innalzare il Web alla stregua di alcol e droghe. I primi studi risalgono infatti alla metà degli anni Novanta. Ma certo negli ultimi dieci il fenomeno è esploso: secondo la Società italiana di psichiatria in Italia nel 2012 ne soffrivano quasi tre milioni di italiani. Gente che trascorre dalle otto alle 12 ore al giorno di fronte al monitor e non trova alcuno stimolo nelle altre attività di una normale giornata. Negli Stati Uniti, al Behavioral Health Services del Bradford Regional Medical Center, Pennsylvania, parte il 9 settembre il primo programma statunitense dedicato ai malati gravi della Rete. 
Il piano di cura - a cui si partecipa volontariamente e che costa14mila dollari - è intensivo: dura infatti dieci giorni, prevede una serie di attività lavorative ed è il primo degli Stati Uniti esclusivamente dedicato alla dipendenza dal Web senza apparente via d'uscita. Si tratta di una patologia che "può essere più pervasiva dell'alcolismo - spiega Kimberly Young, la psicologa che ha fondato il centro - internet infatti è gratuito, legale e senza zuccheri". A dimostrazione della singolarità e dell'eccezionalità della struttura, il programma è riservato a quattro pazienti adulti alla volta ed è messo in atto in un'ala un tempo riservata ai malati da dipendenze classiche, ora destinata anche ai nuovi sofferenti della Rete. Insomma, un vero e proprio ospedale per web-degenti. 
Attenzione però: non basta essere smanettoni o trascorrere troppo tempo circondati da aggeggi hi-tech per candidarsi al costoso "digital detox" statunitense. Quella è ormai una condizione abbastanza comune. Come dicono anche la dottoressa Young e i suoi colleghi, il ventenne che divide la sua vita fra la fidanzata e World of Warcraft o qualsiasi altro videogame in Rete, magari multiruolo, non ha per forza bisogno di una terapia d'urto del genere. L'ospedale della Pennsylvania è riservato a quelli che hanno distrutto le proprie vite, dando in pasto la propria normalità all'ossessione per la Rete. Magari provando a salvarsi, in passato, ma senza esito. Gente finita in una spirale senza ritorno, all'ultimo stadio, come si direbbe in caso di disturbi classici. Ai quali tuttavia la Iad finisce spesso con l'associarsi. Almeno secondo il dottor Roger Laroche, direttore medico del dipartimento di psichiatria all'ospedale di Bradford. 
Non tutti gli spiecialisti sono però d'accordo sull'effettiva gravità della patologia. E quindi sui sistemi per curarla: "Se possiamo essere dipendenti dal gambling e da internet perché non includere anche le dipendenze dallo shopping, dalla palestra, dal sesso, dal lavoro, dal golf, dalla tintarella, dal modellismo o come volete?" si è polemicamente domandanto in un post sull'Huffington Post Usa Allen Frances, psichiatra della Duke University e direttore del Manuale diagnostico e statistico dei disordini mentali dell'American Psychiatric Association, la Bibbia del settore. La partita - non in Rete, per fortuna - è ancora aperta.
</doc>
<doc id="10" genre="journalism" gender="M">
Facebook e Twitter sbloccati in Iran
l'illusione dura 24 ore: "È solo un guasto"
Ieri per alcune ore i due principali social network risultavano accessibili senza filtri. Un "miracolo" a cui hanno inneggiato molti utenti, convinti potesse trattarsi di una decisione del nuovo presidente Hassan Rouhani. Peccato che sia durata poco: "Solo problemi tecnici", ha assicurato il regime ripristinando i blocchi
FACEBOOK e Twitter disponibili in Iran. Illusione o poco più. Il "miracolo" è infatti durato poco, lo spazio di una giornata o anche meno. I due social network, "chiusi" da quattro anni, sono improvvisamente risultati accessibili nella giornata di ieri a Teheran. Nel giro di 24 ore, tuttavia, i servizi sono stati nuovamente bloccati. Funzionari governativi citati dal New York Times hanno spiegato che lo sblocco temporaneo dei siti è stato causato da un non meglio precisato "problema tecnico". Probabile siano saltati i filtri di controllo e i vari sistemi con cui molte delle dittature mondiali tentano, a volte correndo il rischio di clamorosi scivoloni, di controllare il flusso del web.
Da ieri sera la piattaforma di Mark Zuckerberg e quella di Jack Dorsey, il cui utilizzo è vietato nella terra dell'ayatollah Khamenei in particolare dopo le proteste post-elettorali di tre anni fa, la famosa rivoluzione verde che tanti rimpianti ha lasciato al Paese, erano infatti accessibili "a causa di problemi tecnici". Lo ha dichiarato stamane un responsabile iraniano, Abdolsamad Khoram-Abadi, citato dall'agenzia Mehr: "Il mancato filtraggio di Facebook ieri sera è dovuto apparentemente a problemi tecnici. Stiamo esaminando la questione". A quanto pare, la questione è stata rapidamente risolta.
Secondo le testimonianze di molti utenti, effettivamente Facebook e Twitter erano navigabili senza alcun tipo di filtro. Un tipo di "incidente" che si era già verificato in passato. "Cari amici degli Stati Uniti, ci credete ai miracoli? Bene, ne è appena successo uno in Iran: il governo ha tolto il filtro su Facebook", ha scritto un utente sul suo profilo di Menlo Park. "Twitter e Facebook sono autorizzati. Grazie Rohuani", ha twittato un altro utente. "Che gioia ieri sera, andare su Twitter senza Vpn", ha commentato una giovane, alludendo ai sistemi di reti virtuali utilizzati da molti cittadini per superare i controlli del regime. Peccato che il "problema" sia durato poco, e il nuovo presidente Hassan Rouhani - sulla cui condotta più morbida confidano molti riformisti - non c'entrasse nulla. Non tutto è perduto però, visto che dall'ex negoziatore capo con l'Aiea, da molti definito con un certo ottimismo "l'occidentale", ci si potrebbe ancora aspettare qualcosa: proprio Rouhani ha definito tempo fa "futile" la censura della Rete. 
L'Iran blocca l'accesso a Twitter ma anche a Facebook, Youtube e a molti altri siti, in particolare politici, piattaforme social e portali pornografici, da circa quattro anni. Compresi altri servizi come Yahoo e Gmail. A chi desidera collegarsi non rimane che disporre di un Vpn per muoversi senza ostacoli sulla Rete, operazione non alla portata di tutti e che fa fuori buona parte degli utenti. Il paradosso? Molte autorità di Stato, compresa la guida suprema Ali Khamenei, hanno un proprio profilo ufficiale sia su Facebook che su Twitter. E non dimenticano neanche Instagram. Segno che la passione per questo genere di piattaforme, nonostante ogni tentativo di controllo e la creazione di una Rete alternativa in salsa tutta iraniana, ha ormai conquistato la maggior parte della popolazione.
</doc>
<doc id="11" genre="journalism" gender="M">
Nsa, prima del Datagate infettate 50mila reti. Il piano: “Controllare chiunque in ogni momento”
Nuovi documenti dell’ex informatico fuggito in Russia raccontano strategie e ambizioni dell’agenzia americana prima che Edward Snowden innescasse lo scandalo Datagate. E intanto salta fuori l’ennesima operazione d’inquinamento informatico: 50mila network contaminati da software malevoli in tutto il pianeta, dal Brasile alla Cina
PIÙ passano i mesi più le tecniche dell’Nsa vengono a galla e si scoprono dettagli sempre più oscuri. L’ultima rivelazione arriva dal quotidiano olandese Nrc Handelsblad: 50mila reti informatiche in tutto il mondo sarebbero state contaminate ricorrendo ai malware, software malevoli progettati per dragare dati sensibili dal flusso informatico. Sotto attacco infrastrutture brasiliane e venezuelane ma anche reti mediorientali, russe e network cinesi. Operazioni che trapelano da altri documenti della fonte del Datagate, Edward Snowden, e che negli ultimi cinque anni, fra 2008 e 2012, sarebbero più che raddoppiate, passando da 20 a 50mila. Il metodo, attivo fin dal 1998, è battezzato Cne, computer network exploitation, e ad occuparsene è la Tao, Tailored Access Operations, divisione della National security agency statunitense che si occupa di bersagli e operazioni speciali. Vedi alla voce capi di Stato, tanto per fare un esempio. Oppure d’inquinamento su larga scala, proprio come in questo caso.
A quanto pare non è l’unico dettaglio diffuso nelle ultime ore. Anzi, forse è solo l’ultimo pezzo di un puzzle che, proprio grazie alle indiscrezioni più calde, comincia a dare l’idea di quale sarebbe stato lo scenario. A emergere, infatti, è piuttosto la sempre più pervasiva brama di controllo dell’agenzia Usa. Secondo il New York Times ancora fino a pochi mesi fa l’intento dei vertici, capitanati dal potente generale in scadenza Keith Alexander, era quello di organizzare e sviluppare azioni sempre più capillari. Sembra scontato, il fatto è che i documenti dicono che ci si stava arrivando a grandi passi. Il massiccio piano emerge in particolare da un documento intitolato Sigint Strategy 2012-2016 e datato 23 febbraio 2012: una sorta di road map di quanto sarebbe dovuto accadere se nel frattempo non fosse esplosa la bomba Datagate a sollevare il biasimo mondiale e polemiche a non finire. Sigint sta infatti per “signals intelligence”. L’idea racchiusa nelle pesantissime cinque pagine era dunque quella di “perseguire aggressivamente le autorità legislative” per costruire un meccanismo su misura per l’“era dell’informazione”. Gli 007, insomma, ritenevano di non avere abbastanza margini di manovra per puntare a raccogliere dati “anytime, anyone, ed anywhere”: sempre, da chiunque provenissero e ovunque nel pianeta. 
Spie, sistemi di decrittazione degli standard commerciali, malware come nell’ultimo caso svelato dal giornale olandese, condivisione in tempo reale delle informazioni già rubate anche dai singoli individui: ogni mezzo sarebbe stato buono nella guerra per la (presunta) cybersicurezza. L’importante, almeno secondo le ultime rivelazioni riportate dal Nyt, era raggiungere il controllo pressoché totale “dell’infrastruttura globale delle reti di telecomunicazione”.  Impossibile controllare il mare magnum di internet, vero: tuttavia la Nsa ci stava andando vicino. Come? Tramite una Treasure Map, questo il nome dell’ennesimo programma top secret che avrebbe dovuto mescolare, e nulla prova che non lo abbia fatto almeno per un periodo, dati provenienti dallo spionaggio commerciale, di sicurezza e sul traffico Web. Uno scandaglio ininterrotto in grado di mettere sotto la lente fra i 30 e i 50 milioni di indirizzi IP al giorno, connessioni Wi-Fi e geolocalizzazioni. Anche grazie all’aiuto di un altro piano, chiamato Packaged Goods, che sarebbe valso all’Nsa l’accesso ad almeno “13 server coperti distribuiti in diversi data center mondiali”. Alcuni dei quali situati in Germania, Polonia, Danimarca, Sudafrica, Taiwan, Russia, Cina e Singapore.
D’altronde, secondo quanto dichiarato da una fonte anonima fra gli alti gradi dell’intelligence Usa al quotidiano della Grande Mela, gli uomini dell’Nsa erano concretamente convinti che i limiti imposti alla loro azione penalizzassero la possibilità di scovare terroristi all’interno del Paese. Paradossalmente proprio quando questi, magari già sotto sorveglianza all’estero, fossero entrati negli Stati Uniti. “In
un contesto di continuo cambiamento tecnologico l’agenzia tenta solo di essere all’altezza delle sfide per centrare al meglio gli obiettivi del governo” hanno dichiarato da Fort Meade. E la Treasure map, si giustificano ancora dal Maryland, “non sarebbe stata usata per fini di sorveglianza ma per capire le Reti informatiche”. Quali fossero gli scopi, sembra che ci si sia fermati a un passo da baratro. Questo, infatti, era lo scenario ipotizzato per il 2016.
</doc>
<doc id="12" genre="journalism" gender="M">
I tassisti pronti allo sciopero ma i sindacati sono divisi
TAXI a rischio a partire da domanie soprattutto nel fine settimana, in coincidenza con l' apertura delle sfilate milanesi della moda maschile. Questa la reazione dei tassisti al progetto di liberalizzazione delle licenze annunciato dal premier Mario Monti. In attesa del sempre più probabile sciopero nazionale che oggi potrebbe essere deciso dalle organizzazioni di categoria che si riuniranno a Bologna per mettere a punto la loro strategia. La data più probabile potrebbe essere sabato 21, dato che la legge sugli scioperi nei servizi pubblici essenziali impone un preavviso di dieci giorni. Per quella data il decreto del governo dovrebbe essere già pronto. Sempre che il garante sugli scioperi non imponga un rinvio per la concomitanza con il fermo dei mezzi pubblici già annunciato a Roma per il giorno prima. In ogni caso, già da domani potrebbero essere organizzate manifestazioni spontanee, presidi, volantinaggi e una campagna della categoria delle auto bianche per informare i cittadini. I milanesi sono avvisati. Raffaele Grassi, presidente del Satam, il principale sindacato dei tassisti, però, frena. «La categoria è esasperata - spiega- ma la manifestazione di sabato a Roma è stata organizzata da un solo sindacato e quelli di noi che ci andranno quel giorno sono fuori turno. Sono sempre possibili forme di agitazione spontanee, ma le regole vanno rispettate. Scioperare prima di conoscere nel dettaglio un provvedimento sarebbe un errore. La battaglia sarà lunga. Aspettiamo di ascoltare l' intervento del presidente del Consiglio Monti». Molto meno diplomatico Alfonso Faccioli, responsabile cittadino della Uil taxi: «Vogliono distruggerci. Siamo pronti a bloccare il Paese. In questi giorni ne vedrete delle belle». Una posizione che, comunque, al momento sembra abbastanza isolata. Nessuno però è in grado, al momento, di escludere nuovi fermi spontanei improvvisi, come è già accaduto lunedì all' aeroporto di Linate. «Dobbiamo fare sentire la nostra voce» aggiunge Raffaella Piccinni di Stp. Ma l' impressione è che la categoria dei tassisti non abbia ancora raggiunto una posizione unitaria. La verifica sarà l' esito del raduno nazionale oggi a Bologna nella sede della Legacoop. I conducenti liguri, ad esempio, sono già sul piede di guerra. «Facciamo vedere come sarà il traffico grazie alle liberalizzazioni» attacca Valter Centanaro, presidente della cooperativa Radio taxi di Genova. Ma il cosiddetto "fronte dei volenterosi" (Fit Cisl Taxi, Federtaxi Cisal, Ugl Taxi, Ati Taxi Mit) invita la categoria a mantenere la calma.
</doc>
<doc id="13" genre="journalism" gender="M">
Lombardia, Bossi tratta per ritirare Maroni
MILANO - Seduti a terra davanti al caminetto di Arcore con le gambe incrociate. Come vecchi amici. Così ieri, a sorpresa, Silvio Berlusconi e Umberto Bossi avrebbero siglato un nuovo accordo sul ritiro della candidatura in Lombardia del ministro del Welfare Roberto Maroni e la riconferma di Roberto Formigoni per tutta la Casa delle libertà. Il tutto nella stessa sala dove solo una settimana fa Formigoni, per sua stessa ammissione, era stato liquidato dal premier senza nemmeno offrirgli il dessert. Un incontro riservato, al quale sono stati ammessi il vice presidente di Forza Italia ed ex ministro Giulio Tremonti, il ministro per le Riforme Roberto Calderoli, il coordinatore lombardo della Lega Giancarlo Giorgetti e il sottosegretario alle Riforme Aldo Brancher. Un vertice interlocutorio, secondo il Senatur, il cui pensiero è riassunto dal titolo della Padania oggi in edicola: «Abbiamo posto le ragioni della Lega al tavolo della Cdl». In sostanza, la Lega ha alzato la posta. E ha chiesto a Silvio Berlusconi quattro posti su sedici nel "listino" (che è in pratica il premio di maggioranza) per le Regionali in Lombardia, in cambio del ritiro del suo candidato. Il messaggio del Carroccio a Berlusconi, che due giorni fa aveva ribadito che «l' accordo sul listino con Formigoni c' era da una settimana», è stato chiaro: anche se Formigoni rinuncerà a presentarsi con la sua lista, «i nomi nel listino non li decide certo lui, bisogna discuterne, occorre perlomeno rispettare la normale distribuzione dei posti». Una mossa che ha spiazzato Formigoni, che ieri era a Bergamo, per una visita istituzionale, e si aspettava invece che la Lega riunisse di nuovo il consiglio federale per decidere il ritiro della candidatura di Maroni. «Ho parlato nei giorni scorsi con il presidente Berlusconi per illustrare il mio progetto politico - si è limitato a commentare - . Adesso vediamo esattamente cosa esce da vari incontri». E per la Lega, alla quale solo pochi giorni fa aveva augurato «buon viaggio», solo un gelido «arrivederci», ma rivolto ai giornalisti che lo circondavano. Si sa che il premier, che oggi alle 18 incontrerà a Roma a palazzo Grazioli i coordinatori regionali di Forza Italia e domani mattina tutti i leader della Casa delle Libertà per un vertice conclusivo sulle Regionali, ha fatto di tutto per rassicurare Bossi sulla rinuncia di Formigoni alla sua lista. E che tiene a chiudere al più presto la partita del candidato per la Lombardia. Anzi, i bene informati sostengono che già questa mattina potrebbe sentire per telefono o addirittura incontrare Formigoni prima di volare a Roma. Il governatore non sembra ancora disposto ad arrendersi. Ma avrà la forza di opporsi a un Berlusconi così determinato, accettando un ridimensionamento così drastico del suo progetto politico? A conti fatti solo sette suoi fedelissimi troverebbero posto nel listino. E gli alleati si accontenteranno delle briciole? Il vice presidente vicario di An Ignazio La Russa avverte: «Non ci staremo se ci penalizzeranno e se la Lega non chiarirà prima anche la sua posizione in Comune, dove è uscita dalla giunta Albertini». An rivendica almeno tre consiglieri. Mentre l' Udc si accontenterebbe di uno. Nel centrosinistra, Pierluigi Mantini della Margherita osserva: «Formigoni è sempre più solo».
</doc>
<doc id="14" genre="journalism" gender="M">
Wagon Lits, è scontro Uil-Cgil
ISINDACATI confederali lombardi sono di nuovo ai ferri corti. L' accordo separato firmato a fine anno da Cisl e Uil, ma non dalla Cgil, sulla vertenza dei 152 lavoratori lombardi della Wagon Lits, apre uno scontro durissimo. Mentre i tre operai irriducibili saliti su una torre della stazione Centrale l' 8 dicembre proseguono nella loro protesta e continuano a dirsi insoddisfatti dell' intesa perché riguarda solo i colleghi lombardi, i sindacati di categoria si scambiano accuse pesanti. Il tutto succede proprio nel momento in cui a livello nazionale sul tema delle critiche alla manovra del governo Monti i sindacati confederali erano riusciti a ritrovare una posizione unitaria. Sullo sfondo c' è non solo il futuro degli 880 ferrovieri interessati dalla vicenda a livello nazionale, ma le nuove regole del mercato del lavoro. «Soluzioni alternative non esistono - tuona il segretario aggiunto della Uil Claudio Negro - La risposta ai bisogni dei lavoratori sta negli accordi che creano posti di lavoro, non nell' organizzare spettacoli che creano immagine a spese degli interessi concreti dei lavoratori. La Cgil mantiene uno stato di tensione e allarme sociale». Un' accusa diretta al numero uno della Cgil lombarda Nino Baseotto. Anche il leader della Cisl Lombardia Gigi Petteni va giù pesante e dice che l' accordo potrebbe diventare un modello per nuove intese. «È ora di ripartire dal basso- spiega- Per troppi anni abbiamo aspettato che la soluzione ai problemi dei nostri lavoratori arrivasse da uno schema contrattuale centralista. Ora basta. Se ci saranno le condizioni, noi d' ora in poi andremo avanti come un Frecciarossa. Se prima abbiamo aspettato qualche minuto, ora non perderemo più un secondo. Il futuro è negli accordi a livello territoriale. Aziendale o territoriale». Il segretario generale della Cgil Lombardia Baseotto non ci sta e respinge le accuse su tutta la linea. «La questione dell' immagine non c' entra nulla - precisa - Noi facciamo volentieri a meno di questo leghismo sindacale che fa firmare accordi che riguardano una vertenza nazionale promettendo soluzioni solo per i lavoratori lombardi e lasciando gli altri al loro destino. Siamo noi che vogliamo lanciare una sfida alle Ferrovie dello Stato. Se l' accordo lombardo è la soluzione giusta, perché non accettano di firmarlo anche a livello nazionale? Chi ci accusa dica esplicitamente che vuole affossare la contrattazione nazionale». A difesa dell' accordo separato scende in campo, invece, l' assessore regionale ai Trasporti Raffaele Cattaneo. «Abbiamo scritto nero su bianco un accordo serio e concreto. Siamo riusciti a trovare una soluzione per 152 lavoratori che avevano già in tasca la lettera di licenziamento. È un' intesa pilota. È prevista infatti una verifica trimestrale della sua attuazione e fornisce una risposta concreta, in un momento di crisi economica, a lavoratori, e dunque famiglie, in difficoltà». Secondo Cisl e Uil l' intesa ricolloca in modi e tempi certi tutti i 152 lavoratori entro 12 mesi, ma la Cgil fa notare che non esiste alcuna garanzia che l' azienda che ha accettato di farsi carico di questi esuberi riottenga il rinnovo dell' appalto da Fs tra 6 mesi. Quello che appare certo è che l' accordo separato sulla vertenza Wagon Lits è destinato a pesare già a partire da oggi: in Regione partirà il tavolo di confronto tra le parti sociali su decine di vertenze aperte in Lombardia.
</doc>
<doc id="15" genre="journalism" gender="M">
Salvini: lui preferisce gli zingari agli interessi della gente padana
Matteo Salvini, eurodeputato e coordinatore politico della Lega. Lo dica una volta per tutte: il Carroccio è dentro o fuori dalla maggioranza che governa Palazzo Marino? «La Lega ha chiesto e ottenuto il mandato degli elettori per andare avanti. In Comune non faremo più parte della giunta, ma sosterremo di volta in volta le sue scelte dall' esterno». Per colpa del sindaco Albertini? «Non è una questione di colpe. Ci siamo guardati indietro e ci siamo resi conto che in questi anni il sindaco ha fatto ben poco di quello che gli avevano chiesto i nostri elettori. Nell' ultimo bilancio, ad esempio, ha preferito destinare 400mila euro ai campi nomadi, piuttosto che alle famiglie milanesi». Per coerenza, dovreste lasciare liberi anche i posti che occupate nei consigli di amministrazione. «Neanche per sogno. Noi restiamo nella maggioranza. Se i nostri uomini vogliono continuare la loro opera di controllo e di stimolo, devono rimanere al loro posto. Per la giunta è diverso. E infatti il nostro assessore al Demanio Giancarlo Pagliarini si è dimesso». Anche la maggioranza potrebbe arrivare al capolinea prima del previsto? «Sono convinto che la Casa delle Libertà a Palazzo Marino possa arrivare a fine mandato. E che nel 2006, se riuscirà a presentarsi con un candidato credibile, potrà essere riconfermata. Non direi queste cose, se non credessi nella coalizione. I problemi nascono per i continui personalismi di qualcuno, che non coincidono con gli interessi di Milano e della Cdl». Si riferisce al sindaco? «Albertini nel 2006 non potrà ripresentarsi, ma grazie al cielo Milano continuerà a esistere, nonostante tutto. Visto, però, come si è comportato finora, al prossimo vertice chiederemo agli alleati di mettere per iscritto le cose da fare da ora alle elezioni, con quali soldi ed entro quali tempi». Per la verità, in questi giorni, è proprio il sindaco che sta mostrando a tutti il patto elettorale del 2001, firmato da Berlusconi e da Bossi, che a suo dire stareste tradendo. «Molte cose previste in quel patto non sono ancora state realizzate, ma finora la Lega ha rinunciato a fare la pignola. Lo ha fatto anche perché quel patto è stato firmato da compari che si riconoscono nella coalizione pari dignità. Proprio quello che in Comune il sindaco e alcuni partiti hanno subito dimenticato». Sia più chiaro. «La Lega è sempre stata tollerata, solo perché portava i voti per vincere. Ma quando si è trattato di garantire le case popolari ai milanesi o più sicurezza nelle periferie è stata presa sotto gamba, anche se con il sorriso sulle labbra. Solo questo sindaco riesce a non rendersi conto dello stato di disagio in cui si vive in periferia». Non mi dica che sulla questione povertà sostenete la linea del prefetto. «Sarà strano, ma è così. Anzi, questa volta ci riconosciamo anche in ciò che ha sostenuto anche l' arcivescovo Tettamanzi. Serve a poco aver restaurato la Scala, se la sera i milanesi hanno di nuovo paura di uscire di casa». Dopo le feste, un primo banco di prova della maggioranza sarà la privatizzazione della Sea: siete d' accordo? «Non vogliamo nemmeno sentirne parlare. Non possiamo consentire che ai milanesi dopo il 2006 rimangano solo le briciole del patrimonio del Comune. Inoltre, non bisogna essere degli scienziati, per capire che non è questo certo il momento migliore per vendere una società che gestisce degli aeroporti». Dunque? «Non vogliano che Albertini ripeta gli errori che ha fatto con la nomina di Giancarlo Elia Valori alla guida della Milano Mare. Noi eravamo contrari e si è visto che avevamo ragione. Ma il sindaco oggi preferisce flirtare con il presidente della Provincia di centrosinistra Filippo Penati». La prossima mossa della Lega potrebbe essere una svolta in vista delle Regionali? «Formigoni è stato molto più leale con la Lega di Albertini. Certo anche a me piacerebbe veder correre in Lombardia un candidato leghista, ma questa volta lo ritengo improbabile. E comunque non spetta a me dirlo».
</doc>
<doc id="16" genre="journalism" gender="M">
Formigoni-Lega, duello aperto Corre da sola? Buon viaggio
MILANO - Lo scontro tra Roberto Formigoni e la Lega continua. Anzi ieri il governatore della Lombardia non solo non ha fatto un passo indietro sul suo progetto di presentarsi alle prossime Regionali con una sua lista, ma ha addirittura rilanciato, dando praticamente il benservito al Carroccio e passando nuovamente la patata bollente a Silvio Berlusconi. «Auguro buon viaggio alla Lega, che ha deciso di correre da sola alle Regionali, ha dichiarato senza giri di parole durante la prima tappa della sua campagna elettorale a Cremona, scelta non a caso perché roccaforte del centrosinistra. Poi il rilancio: «In Lombardia con questa Lega non abbiamo bisogno di stare insieme per vincere. Peccato perché in cinque anni abbiamo lavorato bene insieme e sarebbe stato interessato proseguire così. Hanno deciso diversamente e ne prendiamo atto». Parole di risposta all' ultimo attacco, poco prima, del ministro del Welfare Roberto Maroni, che il Carroccio ha indicato all' ultimo consiglio federale come suo candidato per la Lombardia: «Non ci sarà nessuna deroga per Formigoni. Se fa la sua lista patacca, la Casa delle Libertà non ci sarà più». Di più: «Noi siamo tra i fondatori della Casa delle Libertà e il nostro simbolo con Alberto da Giussano non si tocca. Se qualcun altro decide di entrare valuteremo noi se è il caso di farlo oppure no, non certo Formigoni». Affermazioni pesanti, ma precedenti all' affondo di Formigoni, al quale, invece, la Lega a sorpresa e contrariamente ai giorni scorsi ha scelto di non controreplicare. Avvalorando così l' ipotesi che questo ennesimo duello al fulmicotone nascondesse in realtà una nuova trattativa tra i partiti del centrodestra. A confermare questo scenario è stato nelle stesse ore, indirettamente, lo stesso presidente del Consiglio, che al termine di un nuovo vertice di Forza Italia a Palazzo Grazioli sulle Regionali ha detto: «Il caso è chiuso. è tutto risolto, da sempre. Va tutto bene». Di sicuro si sa che durante la riunione di Forza Italia, nella quale si è discusso anche del futuro di alcuni degli attuali coordinatori regionali, il deputato ciellino Maurizio Lupi ha fatto di tutto perché il partito concedesse una deroga alla lista Formigoni, ma senza successo. Così la trattativa si starebbe concentrando sul numero di posti che spetterebbero a uomini di Formigoni nel cosiddetto listino, il premio di maggioranza di 16 consiglieri regionali che spetterà a chi vincerà in Lombardia. Il Carroccio si starebbe impuntando per ottenere quattro consiglieri, An almeno tre, mentre l' Udc si accontenterebbe di uno. Nelle altre caselle potrebbero finire alcune delle personalità "riformiste" che hanno aderito al progetto politico del governatore della Lombardia, ma a patto che ci sia spazio anche per le altre anime di Forza Italia. E proprio sul progetto formigoniano di allargamento della Cdl alla componente riformista si è scagliato ieri da Milano il segretario dei Ds Piero Fassino, venuto a sostenere la candidatura di Riccardo Sarfatti in Lombardia. «è inutile che Formigoni faccia il riformista perché i suoi alleati con il riformismo non hanno niente a che vedere. Formigoni cerca solo di smarcarsi da Berlusconi per nascondersi dal suo fallimento». Dei poteri da concedere al governatore della Lombardia sul listino avrebbero parlato a margine del Consiglio dei ministri anche Berlusconi e il ministro leghista per le Riforme Roberto Calderoli. Un punto d' intesa non sarebbe lontano. E in quel caso a breve il leader del Carroccio Umberto Bossi, che ieri per la prima volta nella settimana non era nella sede della Lega in via Bellerio, potrebbe convocare un nuovo consiglio federale per sancire così l' intesa e ritirare la candidatura di Maroni in Lombardia.
</doc>
<doc id="17" genre="journalism" gender="M">
Dalla Chiesa: basta pregiudizi Abbiamo bisogno dei riformisti
Nando Dalla Chiesa, presidente della Margherita, dica la verità, in questo momento lei apprezza più il progetto della lista riformista di Formigoni di quella che sta mettendo in campo il centrosinistra. «Sgombriamo subito il campo degli equivoci: non ho mai pensato di aderire alla lista di Roberto Formigoni. Cerco soltanto di far capire al centrosinistra che ha dei grossi problemi e che li sta trascurando. O peggio preferisce battute da sterile polemica elettorale sui riformisti, che hanno deciso di aderire a questo progetto. Così non facciamo che perseverare nell' errore». Ma Borghini e Tognoli hanno un peso così significativo? «Intanto sono stati due ottimi sindaci di Milano. Preferisco spiegarmi con una metafora: se il centrosinistra pensa di vincere le elezioni aspettando sulla riva del fiume che passi il cadavere di Formigoni, andrà incontro a una sonora sconfitta». Lo dice anche al candidato Riccardo Sarfatti? «Certo proprio da lui potrebbe partire la proposta di un confronto con il mondo riformista, che in questo momento è attratto dalla casa di Formigoni, ma che dobbiamo convincere che è da noi che potrà veramente riuscire a cambiare la Lombardia. Ci sono tre mesi di tempo per gettare le basi di questo progetto, ma dobbiamo smetterla di stare a guardare quello che fa lui» Ci vorrebbe una lista riformista anche a sinistra? «Non dico questo. Possiamo anche non avere i Tognoli, i Borghini e i Bassetti, ma i nostri progetti devono essere in grado di far presa nel mondo che circonda questi personaggi. Ricordo quando due anni fa Romano Prodi parlò a Milano alla comunità finanziaria e la conquistò. Di cose come queste abbiamo bisogno in questo momento». Ma il Dna dei riformisti non dovrebbe essere nel centrosinistra? E allora perché molti di loro preferiscono scappare dall' altra parte? «Perché non siamo ancora riusciti a chiudere la ferita che si aperta con Tangentopoli. Dopo quello sconquasso un pezzo della cultura riformista non si è più riconosciuto in noi. Del resto, quando io mi candidai a sindaco nel ' 93, mi trovai contro proprio quei Bassetti e Borghini che aderiscono alla lista Formigoni. E nel '96 persino lo Sdi non aderì inizialmente all' Ulivo. La colpa è anche di alcuni di noi che anche oggi preferiscono ironizzare invece che affrontare seriamente il problema». Dunque? «Sarebbe un errore credere che questo braccio di ferro che sta contrapponendo Formigoni a Berlusconi, riguardi solo il futuro politico dell' attuale governatore della Lombardia. La posta in gioco è molto più alta. Siamo in una delle regioni in cui si decidono i destini del Paese. Come si fa a continuare a non accorgersene»? Sia più chiaro. «Non possiamo continuare solo a sparlare di persone di cui conosciamo benissimo non solo la storia, ma anche quello che hanno fatto. Se rifacciamo la storia del riformismo lombardo, dobbiamo ammettere che non è stata solo quella del Partito comunista e della Democrazia cristiana. Dopo il ' 93, questo mondo si è diviso in due e da allora non si è più ricomposto. Berlusconi ha fatto l' arca di Noè e ha imbarcato tutti. E da allora noi siamo stati con le mani in mano». E allora? «è chiaro che anche oggi queste culture fanno fatica a convivere dalla stessa parte. A questo punto o lo capiamo e giochiamo la partita per riconquistarle, o continueremo a guardare Formigoni che fa la sua campagna acquisti».
</doc>
<doc id="18" genre="journalism" gender="M">
Marotta svela l' obiettivo mercato 'Cipriani il primo nome della lista'
«è uno dei primi nomi nella nostra lista». Beppe Marotta si sbilancia sul nome di Giacomo Cipriani, tra i principali candidati al ruolo di centravanti per la prossima stagione. L' amministratore delegato blucerchiato ritiene infatti l' attaccante bolognese un giocatore in grado di dare il meglio di sé con Walter Novellino: «Nei sei mesi che è stato con noi Cipriani è riuscito ad esprimersi sui suoi migliori livelli. Lo stiamo seguendo con grande attenzione». E in effetti il centravanti, che ha giocato nella Sampdoria dal gennaio al giugno del 2004, non ha saputo ripetersi nella sua Bologna nella stagione in corso. Anche i numeri confermano il differente rendimento del giocatore: diciotto presenze e due gol in sei mesi in blucerchiato, ventidue partite e tre reti in un intero campionato in Emilia. Questione di scarso feeling con il tecnico Carlo Mazzone ma anche della pressione di dover dare il massimo nella squadra della sua città. E così nell' andata dello spareggio salvezza con il Parma, Cipriani si è accomodato in panchina per tutti i novanta minuti e il Bologna ha vinto 1-0 proprio con gol del suo sostituto, l' albanese Ighli Tare. Il successo del Bologna può far sorridere Cipriani, non solo perché la sua squadra ha vinto ma anche perché la permanenza in A dei rossoblù emiliani renderebbe più semplice il suo ritorno a Genova. Diventerebbe infatti possibile lo scambio con Fabio Bazzani, pure lui bolognese: il centravanti è ora in viaggio di nozze in Messico ma ha fatto sapere di gradire la possibilità di giocare per la prima volta nella squadra della sua città, a patto che questa rimanga nella massima serie. Se quindi sabato il Bologna conquisterà la salvezza, Marotta potrebbe all' inizio della prossima settimana accelerare i tempi per lo scambio che darebbe a Novellino un rinforzo gradito e allo stesso tempo troverebbe una soluzione al problema Bazzani. La Samp comunque segue altre piste per quanto riguarda l' attacco. Sogna sempre di arrivare al milanista Tomasson e, in alternativa, all' interista Cruz, tiene in osservazione il futuro nel Principato di Monaco di Mohammed Kallon. Da Messina hanno anche proposto Riccardo Zampagna, ma il bomber muratore in blucerchiato sarebbe una riserva e la Samp non è intenzionata a spendere soldi per un giocatore di rendimento ma di quasi trentuno anni. Per la difesa è sempre vicinissimo l' atalantino Luigi Sala, che dovrebbe arrivare a Genova assieme al centrocampista Michele Marcolini: l' operazione è praticamente definita, l' annuncio ufficiale sta ritardando solamente perché le due società stanno trattando sulla valutazione di Cristiano Doni, una contropartita che la Samp non vuole svendere. Non arriverà invece Cesare Natali, destinato alla Fiorentina, che ha acquistato per intero dal Milan l' ex blucerchiato Marco Donadel e a sorpresa ha messo le mani anche su Brocchi (beffando sia Samp che Genova). A proposito di ex doriani, qualcuno si ricorda di Lee Sharpe? Il centrocampista inglese, passato come una meteora nel breve e sfortunato interregno di David Platt, ha da tempo appeso le scarpe al chiodo ed è ora tra i protagonisti della versione inglese de «L' Isola dei Famosi» e la sua love story virtuale con la modella Abi Titmuss ha riempito le prime pagine dei tabloid inglesi.
</doc>
<doc id="19" genre="journalism" gender="M">
Sampdoria, idea Italiano Gasbarroni può restare
Andrea Gasbarroni potrebbe restare alla Sampdoria. La società blucerchiata sembrava aver mollato l' esterno, rientrato al Palermo per fine prestito e di cui i rosanero dovevano discutere con la Juventus, proprietaria di metà del cartellino. Ieri era il giorno delle comproprietà e le due società hanno deciso di rinnovare l' accordo per un anno: Gasba rimane così in mano a Zamparini ma non sembra destinato a rimanere in Sicilia. La Lazio sembrava ad un passo dall' accordo per il prestito di un anno, ma si è nuovamente inserita la Samp su consiglio di Walter Novellino, convinto di poter finalmente tirare fuori dal giocatore quelle grandi qualità ancora parzialmente inespresse. Situazione fluida ma il gradimento del giocatore alla permanenza in Liguria potrebbe essere un fattore decisivo. Le compartecipazioni di ieri hanno toccato la Samp solamente per vie trasversali, visto che Marotta aveva pensato da tempo a sistemare le questioni in sospeso, rinnovando gli accordi con il Milan per Vitali Kutuzov e con l' Atalanta per Biagio Pagano e Corrado Colombo. Un' altra situazione che sembra essere monitorata con grande interesse è quella di Vincenzo Italiano. Il Genoa, contrariamente alle previsioni della vigilia, non ha riscattato il centrocampista dal Verona. Adesso il giocatore potrebbe tornare a Genova ma su sponda blucerchiata. Novellino è un grandissimo estimatore di Italiano, già la scorsa estate aveva insistito tantissimo per averlo a sua disposizione in una trattativa che era andato avanti, senza poi trovare una soluzione, fino all' ultimo giorno di mercato. Nei mesi scorsi il tecnico doriano non aveva avuto dubbi nel rispondere con il nome di Italiano alla domanda sul giocatore che avrebbe voluto strappare al Genoa. Adesso questa possibilità esiste, e non ci sarebbe neanche bisogno di strapparlo ai cugini. La Samp ci sta quindi pensando anche se la pista preferenziale è sempre quella che porta a Samuele Dalla Bona, per cui c' è già un accordo con il Milan per il prestito di un anno. Marotta però potrebbe anche proporre a Pastorello uno scambio tra Italiano e il ghanese Edusei, giocatore destinato alla conferma ma che in caso di arrivo di Italiano rischierebbe di trovare pochissimo spazio. Andrea Caracciolo è invece ormai ad un passo dal Palermo. Il centravanti del Brescia è stato uno dei primi giocatori contattati dalla Sampdoria per il ruolo di partner di Francesco Flachi, ma l' elevata richiesta della società lombarda, vicina ai dieci milioni di euro, aveva subito allontanato il giocatore dai blucerchiati. Marotta era rimasto in attesa ma senza troppe illusioni: il ritorno di Bazzani è sempre più vicino ma la Samp è ancora disposta a cedere l' attaccante in caso di offerte importanti, finora però non pervenute.
</doc>
<doc id="20" genre="journalism" gender="M">
'Milan indigesto ma siamo forti'
LA sconfitta di San Siro non ha tolto serenità a Walter Alfredo Novellino. Il tecnico blucerchiato ha infatti incassato con grande aplomb l' ennesima delusione ricevuta dal Milan, con cui da allenatore ha vinto soltanto nell' edizione 2004 del torneo Seat ai rigori, ed ha anzi tratto confortanti indicazioni in chiave campionato dalla gara di domenica sera. «Cosa devo dire? Il Milan continua ad essermi indigesto, ma per batterci hanno dovuto mettere in campo i loro giocatori più forti». E spiega poi i motivi che lo fanno sorridere, nonostante il 3-2 di San Siro. «Abbiamo tenuto il campo senza problemi contro una delle squadre più forti. Mi aspettavo alcuni segnali importanti, anche a livello fisico, e li ho avuti tutti. Sono molto soddisfatto della prova di Flachi, ma sono in molti ad avere offerto prove più che incoraggianti». Forse l' unico punto interrogativo resta il centrocampo, visto che per l' esordio di Firenze la Samp dovrà fare a meno di Volpi, Dalla Bona e Delvecchio squalificati. Il ghanese Edusei, in campo dal primo minuto perché candidato a sostituire il regista anche sabato sera, ha infatti offerto una prova con più ombre che luci. Novellino non entra nel merito ma fa capire che valuterà la situazione nei prossimi giorni. «Ho ancora una settimana di lavoro per valutare bene le condizioni di tutti i giocatori, ed è un tempo sufficiente. Voglio vedere anche Mingozzi, che è un giovane ed ha qualità». Sembra definitivamente bocciata invece la possibilità di lanciare Lamberto Zauli in mezzo al campo. «E' una soluzione possibile, ma un po' fantasiosa. Lamberto ha qualità importanti, ma credo possa esprimersi meglio in altre posizioni». Ancora un po' i n ritardo di condizione è sembrato Emiliano Bonazzoli, che lo ha candidamente ammesso nel dopo partita. «Purtroppo ho perso un po' di forma - ha detto l' attaccante - ma sto lavorando duro per ritrovarla. A Firenze andrà sicuramente molto meglio». Novellino ha comunque apprezzato il suo gran lavoro, tattico e fisico. Il sesto gol realizzato in precampionato non darà quindi una maglia da titolare a Marco Borriello, che aspetta senza problemi il suo momento. «La concorrenza non mi spaventa, altrimenti non sarei arrivato alla Samp. Sono estremamente soddisfatto, perché sto segnando e seguendo le indicazioni di Novellino. Il mio modello resta Gilardino, spero di poter emulare la sua parabola». La preoccupazione maggiore per Firenze, oltre alle squalifiche, è legata alla forma dei viola, già rodati al clima partita da due sofferte vittorie in coppa Italia, manifestazione in cui la Samp entrerà in scena solo dal prossimo turno (contro il Cagliari). «Sicuramente è importante per loro - ammette Novellino - aver già giocato partite vere. Danno infatti la giusta adrenalina per il campionato, ma farò in modo di darla anche ai miei giocatori».
</doc>
<doc id="21" genre="journalism" gender="M">
Genoa, un giorno da gladiatori.
Dopo le "belve" di Sottil, le "Iene" di Bizzarri e Kessisoglu, ecco i "gladiatori" della Nord. Sui gremitissimi spalti del campo di allenamento di Pegli, durante la rifinitura di ieri, è infatti stato esposto un enorme striscione che recitava "Domani al nostro segnale scatenate l' inferno". Un invito alla squadra a fare oggi un sol boccone dell' Arezzo e una citazione dal film "Il gladiatore", visto che lo striscione in questo è direttamente derivato da un frase pronunciata da Russell Crowe nella famosa pellicola diretta da Ridley Scott. La settimana rossoblù è stata quindi tutto un fiorir di metafore per caricare un match di fondamentale importanza come quello di oggi contro l' Arezzo. Una partita in cui la squadra di Cosmi deve dare un importante segnale di riscossa dopo la brutta sconfitta di Treviso. Tutti si sono stretti attorno al vecchio Grifo e la manifestazione di maggior affetto è stata proprio quella di ieri, visto che erano almeno un migliaio i tifosi che hanno affollato il Pio per assistere alla rifinitura, rispondendo in pieno all' appello dell' Ottavio Barbieri e dell' Associazione Club Genoani. I giocatori hanno così potuto allenarsi accompagnati dal sottofondo di cori da stadio e con uno sventolio di bandiere degno di una partita di campionato. Alla fine tutti i giocatori si sono recati sotto i tifosi per applaudirli e Cosmi ha lanciato al pubblico un pallone e la sua pettorina da allenamento: «Ho allenato a lungo in serie C e vi posso garantire che gli spettatori che c' erano a Pegli per la rifinitura lì spesso in certi stadi non si vedono la domenica in campionato. Non so cosa possa aspettarmi per la partita di oggi, ma sarà qualcosa di altrettanto eccezionale. Un simile affetto non può lasciare indifferenti i giocatori con qualcosa dentro: produce adrenalina, voglia di giocare. Non credo tensione perché i tifosi ci hanno chiesto di fare quello che sappiamo e metterci il massimo impegno, non di più». Di fronte il Genoa si troverà un Arezzo che non ha rispettato i pronostici estivi e le promesse di inizio campionato e che ha sostituito lo zemaniano Marino con il più pragmatico ed esperto Tardelli. «La partita di andata, un bellissimo 2-2, aveva fatto pensare che le due squadre si sarebbero ritrovate nel ritorno con una classifica importante. Per noi è stato così, non per l' Arezzo. Ha avuto tanti infortuni e tanta sfortuna, ma resta una squadra di valore, con giocatori importanti per questa categoria». Cosmi ha quindi grande rispetto dell' Arezzo, anche se ci terrebbe moltissimo a vincere contro una sua ex squadra, dopo i due pari dell' andata e la sconfitta al ritorno contro il Perugia. A livello di formazione il tecnico ha recuperato tutti, anche Lamacchi e Tosto. La voglia matta di schierarli entrambi c' è ma la sensazione è che il primo (vittima in settimana di una distorsione alla caviglia) dovrebbe miracolosamente essere in campo, il secondo alla fine essere risparmiato per dopo la sosta. Tanti dubbi anche a centrocampo ma alla fine a vincere dovrebbe essere ancora una volta la tradizione con il rientro di Zanini a sinistra, la conferma di Lazetic a destra e la presenza del duo Tedesco-Brevi in mezzo.
</doc>
<doc id="22" genre="journalism" gender="M">
Il Genoa sfida due avversari
A preoccupare Serse Cosmi in vista dell' incontro di questa sera in casa della rivelazione Treviso sono soprattutto le condizioni climatiche (il campo del «Tenni» è però protetto dai teloni e le previsioni non indicano per stasera un esagerato calo termico). Nonostante l' insolita settimana siberiana di Genova sia probabilmente servita per abituare la squadra, è nelle condizioni meteo la vera insidia del posticipo per il tecnico rossoblù. «Più che il fatto di sapere già i risultati delle nostre avversarie, mi preoccupa il fatto di giocare alle nove di sera a Treviso in questo particolare momento a livello climatico. Spero che la situazione non sia troppo ai limiti, sia per i miei giocatori ma anche per gli spettatori che assisteranno a questa partita». E comunque le dirette concorrenti ancora una volta, a parte l' Empoli vittorioso sul fanalino di coda Venezia, hanno perso colpi, con il Toro e il Perugia bloccati in casa. L' incontro di oggi si presenta comunque dei più insidiosi. «Il Treviso ha perso domenica a Terni ma è in un gran momento - conferma Cosmi - e da quando è arrivato Pillon ha innestato una marcia molto alta. Sarà una partita sicuramente complicata». Tra l' altro già all' andata, nonostante il tecnico fosse ancora Gianfranco D' Astoli, la formazione veneta rese la vita molto complicata al Genoa, che vinse per 2-1, rimontando nella ripresa con Makinwa e Tedesco il vantaggio firmato da Centi. «è stata una delle partite chiave della nostra stagione, come spero sia stata anche quella di domenica scorsa contro il Bari. Si giocò anche allora in posticipo, con le nostre avversarie che avevano accusato importanti passi falsi». E se Makinwa, protagonista sabato nell' Atalanta, non c' è più («è il nostro inviato speciale nella categoria superiore», scherza Cosmi), i rossoblù rischiano di avere anche un Milito non al meglio della condizione. Nella gara di andata il Principe non giocò perché squalificato, adesso è alle prese con una leggera ma fastidiosa forma influenzale. «Il Milito della rifinitura qualche preoccupazione me la dà. Al novanta per cento scenderà in campo, ma non so se sarà nelle migliori condizioni. Comunque, visto che gli altri allenatori dicono che ho la fortuna di avere a disposizione due squadre, problemi non ce ne saranno~» E abbondanza per una volta ci sarà davvero, visto che a parte i due squalificati Tedesco e Zanini e l' infortunato Tosto (si riaggregherà giovedì al gruppo), Cosmi può contare su venti elementi tutti in buona forma. «L' unico problema sarà di dover mandare due in tribuna, fastidio che spero di aver sempre da qui fino alla fine della stagione. Meglio infatti poter fare delle scelte che averle obbligate e in questo momento l' obiettivo da raggiungere è più importante delle situazioni personali». Scelte che lasciano ancora qualche dubbio sia sul modulo (con il 4-4-2 leggermente favorito sul 4-3-3) che sugli uomini. Tre infatti i ballottaggi: Baldini e Gargo in difesa, Brevi e Lamouchi a centrocampo (ma entrambi dentro in caso di 4-3-3), Carparelli e Gemiti sulla fascia sinistra. La sensazione è che però, dopo i soliti esperimenti (limitati questa settimana dalla neve), il Genoa di questa sera non si distaccherà di molto dalla tradizione.
</doc>
<doc id="23" genre="journalism" gender="M">
Gol e vittoria, Marassi da sfatare
Smaltita la sbornia di euforia per il clamoroso e meritato successo in casa della Juventus, prima vittoria contro una grande dal ritorno in serie A, la Sampdoria tenta oggi contro la Fiorentina di invertire anche la rotta a Marassi. La squadra di Walter Novellino ha infatti pareggiato le ultime due partite tra le mura amiche ed ha un rendimento in trasferta nettamente superiore a quello interno. Venti sono infatti i punti (su trentacinque totali) conquistati lontano dal Ferraris, dove la Samp ha segnato solamente sette delle ventitré reti realizzate in questa stagione. Una tendenza che il tecnico blucerchiato attribuisce però soprattutto alle circostanze. «Io credo che la mia squadra abbia giocato allo stesso modo in casa come in trasferta. A Marassi ci è probabilmente mancata solo un po' di concretezza sotto porta. Basta guardare le ultime due partite interne contro Bologna e Siena. Occasioni per segnare ne abbiamo avute parecchie, ma non le abbiamo capitalizzate e così sono arrivati due pareggi». L' impegno di oggi non si presenta comunque dei più semplici. Il momento della Fiorentina è infatti estremamente negativo ma la campagna rafforzamenti di gennaio è stata la più ricca della serie A, con l' acquisto boom di Bojinov, oggi in campo dal primo minuto al pari dell' ex blucerchiato Donadel. «La partita sarà tutt' altro che facile. La Fiorentina ha perso le ultime gare ma resta una grande squadra. Ha tanti giocatori di valore, basti pensare che a un attacco che vantava già elementi del calibro di Nakata e Miccoli ha aggiunto giovani fortissimi come Bojinov e Pazzini. La gioia per la vittoria di Torino è stata enorme e giustificata, visto che è stato il primo nostro successo contro una grande. Ma per quanto mi riguarda, da giovedì mattina ho iniziato a pensare solamente alla Fiorentina. Ed anche i miei giocatori hanno fatto altrettanto». La partita di oggi sarà resa ancora più difficoltosa dalle intenzioni tattiche di Zoff, finora sempre sconfitto da quando ha sostituito Buso sulla panchina viola. Il tecnico sembrava deciso a schierare la Fiorentina con un 3-4-1-2 solo in apparenza offensivo ma forse alla fine confermerà il 4-4-2 con Jorgensen esterno di centrocampo a destra e Ariatti, più difensore, a sinistra. L' obiettivo resta quello di mettere in crisi una Samp che ha sempre faticato contro gli avversari molto coperti e pungere con attaccanti abili nelle ripartenze. Novellino schiererà, fedele al motto "squadra che vince non si tocca", la stessa Sampdoria che ha vinto al Delle Alpi. Simone Inzaghi rientra dalla squalifica ma, non solo per le sue condizioni fisiche non ottimali, partirà dalla panchina, con Rossini ancora una volta al fianco di Flachi. Arbitra Dondarini, non molto amato dal pubblico blucerchiato che lo ricorda protagonista dello 0-3 di Sampdoria-Juventus dell' andata. Il grande lavoro di Novellino ha avuto ieri anche l' ennesimo attestato di stima da parte del presidente Riccardo Garrone. Il numero uno blucerchiato, dopo l' intervista a «Repubblica» rilasciata giovedì, è tornato ieri sulla vittoria di mercoledì sera («Una gioia paragonabile a quella della promozione») e sui suoi investimenti nel calcio («Nella Samp abbiamo investito già 80 milioni di euro e non abbiamo intenzione di usare il calcio per ottenere favori a livello locale o per conquistare nuovi mercati») per poi confermare "a vita" l' allenatore. «Ha il contratto in scadenza fra due anni - ha detto Garrone - ma, per quanto mi riguarda, può restare sulla panchina della Sampdoria fino alla pensione. Insieme stiamo ottenendo risultati straordinari». Parole che hanno fatto felice l' allenatore: «Io qui sto bene, l' ho sempre detto. Sono già in una grande squadra e, da persona intuitiva, ho capito che qui si sono possono ottenere traguardi importanti. Perché ci sono le due componenti fondamentali, un grande gruppo di giocatori ed una società seria».
</doc>
<doc id="24" genre="journalism" gender="M">
Tedesco e Zanini, restano i dubbi ma il capitano stringe i denti
Sono ancora un punto interrogativo, sempre più grosso man mano che ci si avvicina al big match contro il Perugia, i recuperi di Giovanni Tedesco e Nicola Zanini. Per quest' ultimo le possibilità di scendere in campo domani sono ormai scarsissime, mentre restano ancora vive le chance di recuperare almeno il capitano, per le sua straordinaria capacità di stringere i denti e per il fatto che l' avversario di domani si chiama Perugia. Non fosse una sfida tanto speciale per lui e per Cosmi, Tedesco, che per tutta la settimana (e anche ieri) si è allenato a parte, avrebbe già gettato la spugna, così invece cercherà fino all' ultimo di farcela. Nel dubbio ieri Cosmi ha provato il Genoa senza il suo capitano, non cambiando modulo ed affidandosi ancora al 4-4-2. Confermata la difesa per intero, nonostante le quattro sberle di Salerno: scarse le alternative ma anche un chiaro segnale di fiducia (importante in particolare per Thiago, confermato a sinistra) per una retroguardia che nonostante il tracollo non è stata messa in discussione dal tecnico. A centrocampo gli interni erano Italiano e Brevi, gli esterni Lazetic a destra e Rossi a sinistra. In attacco conferma per Stellone e Milito. Se Tedesco dovesse recuperare il modulo probabilmente varierebbe in un 4-3-3 con il capitano in mezzo accanto a Italiano e Brevi, Stellone centravanti e Milito esterno offensivo di sinistra. L' incognita sarebbe l' attaccante di destra, con Lazetic e Rossi in ballottaggio. Il serbo, piuttosto giù di corda nelle ultime settimane, è a disposizione del tecnico. «Da parte mia rispetterò le sue scelte. Purtroppo il calo è coinciso con le tante partite ravvicinate e per questo si è fatto più sentire. Ma contro il Perugia è troppo importante». Chi invece sarà sicuramente della partita è Ezio Brevi. Il "muro" rossoblù spera anche di segnare il primo gol del campionato proprio contro il Perugia. «Le mie reti io le chiamo incidenti di percorso, perché di solito è la palla a picchiarmi addosso e non viceversa. Quest' anno non è ancora capitato ma contro il Perugia, da ex ternano, mi piacerebbe proprio». L' esperto centrocampista è comunque convinto che la squadra saprà reagire al ko di Salerno. «Certo, martedì alla ripresa degli allenamenti avevamo tutti la faccia di uno che aveva appena preso un pugno nello stomaco. Ma io voglio pensare positivo, questa squadra ha le qualità per rialzarsi subito». La partita sarà arbitrata da Nucini di Bergamo, che fece squalificare il senegalese del Perugia Coly (al rientro proprio domani) per un presunto sputo (il giocatore si dichiarò innocente al punto di minacciare di lasciare l' Italia). In tribuna Benedetta Signorini, primogenita dell' indimenticato capitano rossoblù.
</doc>
<doc id="25" genre="journalism" gender="M">
Genoa, Cozza si ammorbidisce e Liverani si avvicina ancora
Genoa e Lazio si avvicinano a grandi passi allo scambio tra Francesco Cozza e Fabio Liverani. Il fantasista rossoblù, che prima di Capodanno era intenzionato a dire no ad ogni offerta e a rimanere a Genova almeno fino al termine della stagione, sembra ora essersi un po' più ammorbidito nelle sue posizioni. Resta da capire il ruolo che avrebbe nella Lazio, piazza sempre prestigiosa ma in un momento non facile della sua storia. Anche a livello tattico Cozza potrebbe avere qualche problema ad inserirsi nell' undici biancoceleste, che vanta già un intoccabile fantasista come Paolo Di Canio. L' operazione comunque sembra vicina alla sua conclusione, anche perché l' ex reggino ha ormai spazi ridottissimi in rossoblù e Fabio Liverani resta un pallino di Cosmi, che a Perugia ne ha esaltato le caratteristiche fino a portarlo al traguardo della nazionale. Potrebbe anche aprirsi una pista per il ritorno di Paolo Foglio come vice Lamacchi: il Siena accetterebbe infatti lo scambio con Francesco Baldini, anche lui però per ora poco propenso a lasciare il Genoa. In pochi insomma sembrano intenzionati ad abbandonare, pur avendo poco spazio, una squadra destinata alla promozione: è il caso anche di Massimo Gazzoli, che ha detto subito no allo scambio con il salernitano Alex Brunner, ex Como. Le due società comunque stanno ancora parlandone ed alla fine non è detto che l' affare non si faccia. Sempre vicino alla cessione anche Ivano Della Morte, che sta valutando le numerose offerte (Bari e Cesena le corteggiatrici più assillanti) mentre per la difesa sono sempre valide le candidature dell' atalantino Innocenti, del catanzarese Grava e dell' empolese Lucchini, quest' ultimo in passato con Capozucca a Terni. A livello di formazione c' è ancora incertezza sulla presenza in campo di Vittorio Tosto e Giovanni Tedesco nella partita di giovedì a Catanzaro. I due ieri hanno partecipato alla partitella in famiglia dimostrando di aver recuperato appieno. La sensazione è che però potrebbero alla fine essere risparmiati per tornare a disposizione già domenica contro il Piacenza a Marassi. Serse Cosmi era stato esplicito domenica a proposito del capitano. Conosco bene Giovanni, so le sue doti di recupero ma anche la sua intelligenza: se non è al cento per cento me lo direbbe, e allora non sarebbe il caso di rischiarlo in due partite consecutive nello spazio di quattro giorni>. Queste le parole del tecnico, come a dire che per l' infaticabile capitano un turno di riposo a Catanzaro è possibile, anche per l' eccellente classifica della squadra. Se così fosse, a centrocampo giocherebbero Lamouchi al centro e Rossi a sinistra, al posto dello squalificato Lazetic. Come terzino sinistro, senza il recupero di Tosto, verrebbe confermato Stellini.
</doc>
<doc id="26" genre="journalism" gender="M">
Samp, sfida per il Paradiso Bazzani andrà in panchina
Dopo i giorni della clamorosa rottura con Fabio Bazzani, la Sampdoria torna in campo per giocarsi l' Europa contro la lanciatissima Udinese dell' ex Luciano Spalletti. Walter Novellino sperava sicuramente di arrivare all' importantissima sfida, che potrebbe valere addirittura la Champions League, in condizioni di maggiore serenità, come il grande finale di 2004 della squadra poteva consentire (dieci punti nelle ultime quattro partite dell' anno solare). E invece il 2005 ha portato prima l' imprevista crisi con il centravanti e poi l' infortunio al polpaccio del rilanciato Cristiano Doni. A proposito di Bazzani, lo scambio di prestiti con Simone Inzaghi della Lazio verrà quasi sicuramente definito nella giornata di domani. Per la partita di oggi il centravanti figura tra i convocati e quasi sicuramente andrà in panchina, per lasciare spazio, come era già certo prima della decisione dell' addio, a Fausto Rossini. Ieri, all' uscita dell' allenamento di rifinitura, Bazzani è anche tornato a parlare, senza però annunciare il divorzio dalla Sampdoria. Variegata la reazione dei tifosi alla sua uscita dal "Mugnaini": qualche isolato insulto ma soprattutto tanti inviti a non lasciare. «Gli applausi della gente non mi stupiscono, - ha affermato il bomber - visto che con loro ho sempre avuto un rapporto esemplare. Non è scritto da nessuna parte che quella di oggi sia l' ultima partita con la maglia della Sampdoria. Non so se giocherò titolare, rispetterò comunque le decisioni dell' allenatore e ho in testa solamente la partita con l' Udinese» . Parole di rispettosa circostanza, anche perché il dado è ormai tratto. Su Bazzani ha tagliato corto anche Novellino. «Fabio è tra i convocati, e non avrebbe potuto essere altrimenti perché è un giocatore della Sampdoria», ha esordito sull' argomento il tecnico blucerchiato, che ha poi svicolato sulle altre domande relative all' addio del centravanti. Novellino resta comunque convinto che le tanti voci sul divorzio dal bomber e sull' imminente arrivo di Inzaghino non abbiano influito sulla preparazione della squadra. «Le voci di mercato fanno parte del nostro mestiere, a maggior ragione in un mese come questo. Siamo dei professionisti e dobbiamo esserci abituati. Confido nella forza della mia squadra, abbiamo preparato benissimo questo impegno e sono certo che in campo si vedrà una grande Sampdoria. Affrontiamo un avversario molto forte, ne siano consapevoli ma vogliamo una vittoria che potrebbe essere molto importante per la nostra stagione» . Il rammarico più grande del tecnico è quello per l' infortunio di Doni, vittima di un nuovo stop quando sembrava vicino a tornare quello dei bei tempi. Il centrocampista ha fatto ieri l' ecografia e dovrà stare fermo circa un mese per una distrazione muscolare al polpaccio sinistro rimediata nella partitella di lunedì contro la Primavera. «Mi spiace davvero, per lui e per la Sampdoria. Cristiano aveva dimostrato nelle ultime partite e anche nell' amichevole di Sanremo di essere recuperato. Per fortuna ho visto nuovamente bene Diana, e sappiamo quanto Aimo può essere importante per noi» . Si prevedono per la sfida odierna circa 25mila spettatori, un buon risultato ma che, per l' importanza della gara, potrebbe anche essere migliore. Prima della gara gli Ultras raccoglieranno fondi per aiutare le popolazioni terremotate del Sud-est asiatico.
</doc>
<doc id="27" genre="journalism" gender="M">
Falcone, rinnovo difficile 'Qui sto bene, però~'
Il rinnovo del contratto di Falcone, in scadenza a giugno, sembra un obiettivo sempre più difficile per la Sampdoria. Le dichiarazioni del difensore blucerchiato e di Beppe Marotta al termine della partita di ieri hanno infatti chiarito ulteriormente la grande distanza tra le parti. Falcone, che già in altre occasioni aveva detto la sua sulla vicenda, è stato questa volta, se possibile, ancora più esplicito. «Come ho già detto in passato, bisogna essere in due per trovare un accordo. Io qui sto bene, ho un eccellente rapporto con i tifosi e i compagni di squadra e, dato non trascurabile, apprezzo molto il gioco di Novellino. Ritengo però sia la Sampdoria a dovermi convocare per un incontro e questo non l' ha ancora fatto. Forse hanno idee diverse dalle mie». Falcone nega anche di aver mandato avanti il suo procuratore Sergio Berti. «Non è il mio modo di fare, semmai mi faccio accompagnare da lui in occasione dell' incontro con la società. Incontro per cui, lo ribadisco, non sono ancora stato convocato. Le mie richieste le tengo per me e le farò alla Samp quando ci vedremo. Qualche società mi ha contattato e io ho ribadito che vorrei restare qui. Non si tratta del Genoa comunque». Versione parzialmente smentita da un Marotta altrettanto chiaro sulla sua versione dei fatti. «Ho incontrato Berti nella giornata di venerdì. Per noi Falcone non è confermato, è confermatissimo. A questo punto è solo una questione di vil denaro, se gli arrivasse l' offerta della vita non potremmo opporci. Abbiamo parametri da rispettare, nel caso cercheremo una soluzione alternativa». L' ultima giornata di mercato dovrebbe invece portare alla cessione di Donadel e Pagano, desiderosi di giocare con maggior continuità. Oggi il centrocampista di proprietà del Milan passerà alla Fiorentina, mentre per l' esterno Marotta valuterà le numerose offerte ricevute da società di serie B (non è neppure da escludere un ritorno all' Atalanta). Di fronte alle due partenze dovrebbe arrivare un solo rinforzo, più un esterno che un centrale. L' ipotesi più probabile prevede il ritorno di Andrea Gasbarroni, più difficile arrivare a Semioli del Chievo o Santana del Palermo. Anche Sammarco, positivo protagonista nel Chievo contro il Livorno, sembra essersi definitivamente allontanato. Niente da fare invece per la cessione di Moris Carrozzieri alla Ternana.
</doc>
<doc id="28" genre="journalism" gender="M">
Università addio, persi 60mila studenti in 10 anni
ROMA - L' università Statale di Milano, in questi dieci anni, è metaforicamente sparita: 58 mila studenti iscritti possono stipare, infatti, il glorioso ateneo meneghino. Ecco, in dieci anni quei 58 mila universitari non ci sono più in tutto il sistema italiano: si sono arresi prima, hanno abbandonato al secondo, al terzo anno. Di là delle metafore, il problema - come ha denunciato il Consiglio universitario nazionale - è che in Italia rischiano di sparire sul serio alcuni dei 48 atenei pubblici italiani. «Molti non sono più nelle condizioni, a causa dei tagli subiti, di portare avanti la programmazione didattica». Non lo si dice, ma le università di Siena e Sassari da tempo hanno bilanci in rosso strutturale. Il Cun, dopo ampie discussioni, ha deciso di rendere noto un dossier traumatico sullo stato dell' università italiana e di stilare la sua nota più dura da quando l' istituzione esiste (in questa composizione e con queste prerogative), dal 2006. Scrive il presidente Andrea Lenzi, e invia a tutte le sedi istituzionali e politiche: «Le emergenze stanno ponendo il sistema dell' istruzione e della ricerca universitaria in una condizione di crisi conclamata, che rischia di diventare irreversibile, in conseguenza della quale gli atenei e le comunità accademiche non saranno più in condizione di assolvere i propri compiti istituzionali, di procedere alla formazione delle giovani generazioni, di promuovere la ricerca scientifica e di contribuire allo sviluppo e alla diffusione della cultura». Ecco, le innovazioni legislative introdotte «hanno comportato l' adozione di modelli e di soluzioni che si sono volute, incautamente, d' immediata e generalizzata applicazione, senza alcuna preliminare sperimentazione». Le energie delle strutture tecniche e del personale accademico «sono state impegnate nell' assolvimento di pesanti oneri organizzativi e funzionali, spesso di natura fortemente burocratica». Il dossier racconta come nelle università italiane ci sono meno studenti (58 mila, appunto), ma anche meno professori e tutto questo perché ci sono meno finanziamenti: «La ricerca scientifica è l' unico motore universalmente riconosciuto per l' innovazionee lo sviluppo, tanto che il resto del mondo sta investendo in ricerca nonostante il periodo di profonda crisi». L' Italia spende solo l' 1 per cento del Pil nel sistema universitario (contro una media Ue dell' 1,5 per cento) e il Fondo di finanziamento ordinario ha conosciuto una contrazione delle risorse tale da diventare, per il 2013, inferiore all' ammontare delle spese fisse a carico dei singoli atenei. È il crack contabile. «A fronte di tutto ciò appare consolidarsi il rischio di un incremento dell' emigrazione intellettuale delle giovani generazioni, rischiamo di diventare la manodopera d' Europa». La percentuale di chi s' iscrive all' università diminuisce costantemente: dal 68 per cento del 2007-2008 si è arrivati al 61 per cento del 2011-2012. Ai diciannovenni la laurea interessa sempre meno: le iscrizioni sono calate del 4 per cento in tre anni, dal 51 per cento al 47 per cento. È diminuita drasticamente anche l' offerta formativa degli atenei: in sei anni sono stati eliminati 1.195 corsi di laurea. Quest' anno sono scomparsi 84 corsi triennali e 28 specialistici biennali. Gli studenti fuoricorso corrispondono al 33,6 per cento e il 17,3 per cento degli iscritti sono totalmente inattivi (zero crediti formativi). I professori ordinari sono scesi da un massimo storico di quasi 20 mila a fine 2006 agli attuali 14.500 (-27 per cento), gli associati dai 19 mila del 2006 ai 16 mila di oggi (16 per cento). Contro una media Ocse di 15,5 studenti per docente, in Italia la media è di 18,7. Il dossier racconta, infine, che sono stati espulsi dal sistema «la maggior parte degli assegnisti anziani». Pesante la situazione borse di studio agli "aventi diritto": nel 2009 i fondi nazionali coprivano l' 84 per cento degli studenti, nel 2011 il 75 per cento. Silenzio del ministro dell' Istruzione Francesco Profumo, mentre attacca il segretario Pd Pierluigi Bersani. «C' è il classismo che ritorna, non possiamo accettarlo».
</doc>
<doc id="29" genre="journalism" gender="M">
Da sesto a primo, solo Valentino
LE MANS - Tutto gli è favorevole nella livida Le Mans, rugginoso circuito Bugatti: non piove, la sua Yamaha è tirata a lucido, lui ha preso la pole position il sabato con un ultimo giro in apnea. Poi Sete Gibernau fatica e Massimiliano Biaggi è caduto nel warm up (è uscito in barella, ma poi partirà) e sabato Marco Melandri è rimasto in clinica mobile fino a mezzanotte per una colica renale. Troppo facile. Che può creare Valentino Rossi per infiammare i tifosi francesi, fini intenditori di moto in precario equilibrio sugli spalti? Affidarsi al suo colpo peggiore, la partenza, e inventare una rimonta. La costruzione di una nuova rincorsa, genere che inchioda alla tv anche chi di moto non si occupa, non è un falso d' autore: Rossi sbaglia spesso in gara, e poi vince. Si distrae, poi recupera. Non è perfetto, ma è geniale. E così a Le Mans sbaglia e da primo finisce subito sesto. Intorno la coreografia è un quadro post-industriale: l' immagine dall' alto del parcheggio per le moto è sterminata, emozionante. Dentro il quadro si muove lui e catalizza ogni attenzione. Dieci minuti prima della gara ecco un accenno di pioggia, ma Valentino non conosce maledizioni: il cielo si placa e si corre all' asciutto. Primo-sesto, si diceva. Il compagno Colin Edwards si mette alla testa e Loris Capirossi sfrutta la potenza Ducati in partenza: secondo. Carlos Checa tampona Biaggi e cade sul prato, Roberto Rolfo non riesce a evitarlo: va giù, poi riprende la gara. Si capisce dal suo assetto in moto che Rossi resterà poco nel gruppone. Nel corso del giro due salta Nakano e poi Melandri mentre Gibernau retrocede e Biaggi è già decimo. Il leader va così forte che esce larghissimo nel curvone prima del rettilineo e al quinto giro supera Capirossi, ma la tornata dopo è Gibernau, lontano da Valentino tre secondi e mezzo, a fabbricare la rincorsa parallela: inizia a mangiargli decimi. Michelin, accusata di averlo boicottato a Shanghai, qui gli ha trovato la gomma ideale. Le Bridgestone di Capirossi, invece, dopo dieci giri si sgonfiano. Rossi ora salta l' ex compagno Hayden ed è secondo, Barros non finisce metà gara: troppo incostante per puntare al titolo. Gibernau lima tempi al biondo e supera i suoi sorpassati: passata e ripassata. Si arriva al giro 17 che è già attaccato al codone di Rossi. Addirittura lo passa, ma il leader replica dopo due tornate. Insieme allora, Vale e Gibe, decidono di superare Edwards il battistrada: un gesto unisono, da nuoto sincronizzato. Ester Canadas, la modella dalle labbra tumide che accompagna in pubblico il catalano, sorride al duello degli ultimi otto giri: Rossi guida d' istinto, Sete controlla. Dietro, Biaggi e Melandri lottano per mostrare a tutti - Honda e spettatori - chi è il secondo italiano su piazza e per ora vince il talento crescente, quarto alla fine. Così la tensione si sposta sull' ultimo giro e lì accadono due cose: Gibernau fa un errore in discesa e Rossi fa il round record, segno di una moto perfetta. Arriva la vittoria 71, terza su quattro quest' anno: il pubblico in equilibrio instabile festeggia la grande fuga.
</doc>
<doc id="30" genre="journalism" gender="M">
Un giorno senza nascite, per sciopero
ROMA - Sale parto chiuse per sciopero. Potrebbe accadere in Italia, e sarebbe un inedito. La serrata è annunciata per il prossimo 12 febbraio: ginecologi e ostetriche degli ospedali pubblici e privati, 15mila professionisti, hanno annunciato il loro primo sciopero nazionale. Per 24 ore niente parti cesarei programmati, niente visite, nessun esame. Millecento nascite a rischio rinvio, si calcola. In serata, richiamato dal clamore e dalla solidarietà data ai ginecologi da sinistra e da destra, il ministro della Salute, Renato Balduzzi, ha convocato tutte le sigle sindacali coinvolte per venerdì prossimo, ma l' annuncio della protesta è una prima volta nella travagliata storia della sanità italiana. Il settore vuole richiamare l' attenzione su due questioni: i tagli che «stanno mettendo in ginocchio la sanità» e l' esplosione dei contenziosi medico-legali, che rendono ormai impossibile «lavorare in serenità». Da qui tre richieste prioritarie alle forze politiche in vista delle elezioni: «Certezza del finanziamento per la sanità, impegno ad applicare immediatamente la riforma dei punti nascita approvata ormai due anni fa, garanzia di misure immediate sulla responsabilità professionale in Sanità». Se non ci saranno risposte, le sigle mediche proclamano un secondo sciopero (questo più scontato): riconsegna ai Comuni dei certificati elettorali, niente voto, quindi, alle prossime elezioni. Il presidente della Federazione sindacale medici dirigenti Fesmed, Carmine Gigli, dice: «Il livello dei contenziosi è così alto che il medico è diventato diffidente e applica una medicina difensiva». L' eccesso di esami, e questi sono calcoli del ministero, costa al Servizio sanitario dai 12 ai 15 miliardi l' anno. A fronte di migliaia di denunce l' anno contro i ginecologi, la classe medica più colpita dopoi chirurghi, il 99% dei procedimenti viene archiviato senza alcuna condanna. Su 357 procedimenti penali conclusi contro sanitari, secondo i dati più recenti, solo due si sono risolti con una condanna. Sono stati archiviati il 98,8% dei casi di lesione colposa e il 99,1% dei giudizi per omicidio colposo. Le denunce contro i medici e i sanitari si sono triplicate negli ultimi 15 anni arrivando a 33.682 nel 2010 (ultimo dato disponibile). Ogni anno in Italia si avviano 250 i procedimenti penali contro i medici. E il nostro paese è, inoltre, tra i pochi a non avere una legge che definisca l' atto medico: oggi il chirurgo viene perseguito per lesioni allo stesso modo di chi investe una persona per strada. «I ginecologi hanno paura di entrare in sala parto», questo lo dice il presidente della Società italiana di ginecologia Sigo, Nicola Surico, «non hanno tutela assicurativa perché gli ospedali non la garantiscono più. Un ginecologo non può pagare polizze da 6mila euro l' anno». Le cause penali, è l' accusa, spesso diventano «il deterrente per avere risarcimenti civili esorbitanti». E sul contenzioso medico-legale i ginecologi bocciano anche il recente decreto Balduzzi, che «non ha offerto soluzioni». L' Autorità di garanzia sugli scioperi nei servizi pubblici ha precisato ieri che «non è ancora pervenuta alcuna proclamazione di sciopero». Per ora, il livello di scontro sindacale è mantenuto allo "stato di agitazione". Il Tribunale per i diritti del malato critica gli scioperi «controi cittadini».
</doc>
<doc id="31" genre="journalism" gender="M">
IL GRANDE BUSINESS DEGLI IMMOBILI
SPIAZZATI da quella cifra minima, 24 miliardi di fatturato triennale, i Toscano, i Benecase, gli Immobildream, i medio-piccoli immobiliaristi romani neppure s' affacciano sull' appalto che passerà ai privati la gestione delle 32 mila e 955 case del Comune. Il rumore dei partecipanti, giganti italiani, giganti mondiali, spaventa. Così sull' appalto da 82 miliardi planano - per ora - dieci partecipanti, ufficialmente segreti. Ecco la banca specializzata leader in Europa, la Deutsche Bau und Boden Bank, istituto di credito che in Germania gestisce 4 milioni di alloggi, 130 mila solo ad Amburgo. Capofila del consorzio a trazione tedesca l' Italfondiario, posseduto in una quota minoritaria anche dalla Banca d' Italia e fino a ieri presente nel mondo immobiliare solo attraverso la concessione di mutui e il finanziamento di operazioni. L' interesse straniero è stato ribadito da Massimo Cimatti, amministratore delegato della milanese Norman, società di management: "Puntiamo al patrimonio pubblico romano, crediamo in una gestione dinamica e ci stiamo alleando con una delle più importanti società americane". Ancora segreta. In queste settimane a Roma sta aprendo una nuova sede italiana la Aldrich Eastman Waltch, società che costruisce e gestisce investimenti in beni immobiliari, oggi pari a 12 miliardi di dollari. Oltre all' occasione immediata del mattone del Campidoglio, questi grandi gruppi scoprono l' Italia - prezzi bassi, mercato in ritirata ormai da 5 anni, grandi dismissioni pubbliche e parapubbliche in corso - come mercato ideale. L' americana Aew, per esempio, garantisce ai suoi uomini un corso di perfezionamento insieme alla New England investment company, che fa capo a una società che gestisce immobili istituzionali per 5 miliardi di dollari. Sono già approdati da alcuni mesi l' americana Remax. Si salda il rapporto tra capitale immobiliare e sistema creditizio. L' Edilnord di Paolo Berlusconi si è alleata con la Cornice immobiliare, società completamente controllata dalla Banca di Roma. Così Berlusconi, che da un paio di anni gestisce diversi palazzi dell' Inpdap (ente con cui ha costruito negli Anni '80), ora s' avvia alla battaglia in Campidoglio. Ecco il consorzio Risanamento Napoli e i due favoriti: E&R; e Metropolis.
Dietro la prima sigla c' è una società per azioni controllata al 95 per cento da Alfredo Romeo, gestore di tre lotti dell' Istituto di previdenza della pubblica amministrazione e - con una cinquantina di dipendenti - dei 40 mila alloggi del Comune di Napoli. Vicino al Pds e all' Ulivo, sembra in pole position nella gara romana. Anche perché per questa occasione si è rafforzato facendosi affiancare dalla milanese Cagisa (gruppo Radice Fossati e Montedison). Metropolis, invece, è la grande immobiliarista delle Ferrovie e ha avviato da alcune stagioni un graduale piano di vendita dei propri appartamenti sparsi per l' Italia. Resta fuori, per ora, Francesco Gaetano Caltagirone, grande costruttore romano e padrone del Messaggero, da sempre attento alle 'privatizzazioni' pubbliche. Ma lo slittamento della gara europea a fine mese - avrebbe dovuto chiudersi il 30 dicembre - potrebbe consentirgli un rientro. Fuori Tecnocasa: "Hanno messo un fatturato minimo troppo alto, favoriscono i grandi consorzi immobiliar-bancari, volevamo ricorrere al Tar, poi abbiamo lasciato perdere", assicura il commercialista Mario Mantovani. Disinteresse in casa Gabetti, numero uno della contrattazione in Italia che da sei mesi ha aggiunto alle controllate di famiglia la Patrigest, "per la gestione immobiliare delle case pubbliche, il business del futuro", spiegano all' ufficio studi di Milano: "Purtroppo il patrimonio del Comune è di difficile gestione, partiamo da morosità che sfiorano il 50 per cento". E la Borsa immobiliare romana sta provando a studiare una possibilità di consorzio dei piccoli imprenditori locali. Forza Italia ha già contestato l' appalto: "Favorisce le imprese del Nord".
L' assessore al Patrimonio Angelo Canale risponde: "Stiamo cercando una terna di arbitri al livello più alto. A maggio la riscossione degli affitti, la persecuzione delle morosità, il pronto intervento 24 ore su 24, la pulizia delle scale saranno in mano a un privato".
</doc>
<doc id="32" genre="journalism" gender="M">
META' STIPENDIO PER PAGARE L' AFFITTO
META' dello stipendio per affittare una casa. Stipendio medio di una famiglia media, per una casa media. Nonostante la definitiva caduta dei prezzi per l' acquisto immobiliare, l' affitto drogato resta una costante indistruttibile della città. E, rivela la relazione d' apertura del prossimo congresso romano del sindacato inquilini Sicet, il 51% dello stipendio di famiglia dev' essere impegnato per la pigione. "Dal mercato dell' affitto, così, vengono espulse tutte le famiglie che hanno un solo reddito", rileva il sindacato. Nel resto d' Italia, dove la media affitto è di 390.000 lire (la stessa cifra con cui a Roma si trova un monolocale in estrema periferia), il canone annuo incide per il 21% sul reddito. Un quinto, proporzione tollerabile. Sostiene il Sicet: "Tra il '92 e il '95 sono fuggite da Roma 65 mila persone, il caro-affitti è la causa principale dell' esodo". In città - dati 1996 del sindacato di derivazione Cisl, appoggiati sulle relazioni del Cresme - sono diminuiti gli sfratti: "Ma non è scesa l' emergenza abitativa", sostiene il segretario romano Simonetta Corato, "si è solo trasformata". Di fronte a 2039 famiglie in assoluta difficoltà, 1500 delle quali assistite, esistono 60.000 nuclei "in regime di sovraffollamento abitativo". Familiari che convivono nello stesso salotto, mogli e nuore costrette dai canoni troppo alti in due stanze e cucina. E che i prezzi del fitto restino sopra ogni media lo dimostra l' ultimo dato offerto dal Sicet: "Per la prima volta dopo vent' anni gli sfratti per morosità, 2342, hanno superato quelli per finita locazione, 2268". L' interpretazione del sorpasso è: "I patti in deroga, liberalizzando il mercato, hanno spinto in alto la contrattazione e molte famiglie non riescono a rispettare le scadenze". A Roma l' emergenza si è radicalizzata, e trasformata. Radicale e intoccata è la quota dei senzatetto. Sono 1211 i nuclei familiari assistiti in residence (pubblici e privati) a spese del Campidoglio, 291 'alloggiati' a spese della comunità in case di edilizia pubblica. E poi 487 famiglie occupano 20 scuole, in gran parte abbandonate. E 104 ' bassoredditi' , anziani e handicappati, sono sotto sfratto. Fanno 6000 persone in ufficiale difficoltà, anche se sui controlli effettuati dal Comune per verificare gli assistiti del 'welfare abitativo' gli stessi sindacati hanno lungamente polemizzato. Tra Comune e Iacp, ancora, si valutano 18.000 occupazioni abusive. Antichi abusi collettivi (ex Genghini, Federimmobiliare di Ostia, Armellini) non hanno ottenuto definitiva sanatoria. Sempre il segretario Sicet: "Il Comune ha fallito la politica sui residence e sull' Istituto per le locazioni.
I piani dell' edilizia varati nell' 86 sono ancora fermi". Parte a giorni il bando del Campidoglio per comprare nuovi alloggi (44 miliardi disponibili). Infine, il prefetto Giorgio Musìo ha sospeso gli sfratti da lunedì prossimo fino al 5 aprile: le elezioni amministrative nel resto d' Italia impegneranno polizia anche da Roma.
</doc>
<doc id="33" genre="journalism" gender="M">
ESULTA IL FRONTE DEL NO 'PERICOLO SCAMPATO'
ROMA - Stanza 480, Hotel Des Bains, quattro stelle, Venezia Lido. "Ripa Di Meana Carlo è rientrato in camera, con la signora". E, alle 19 e zero uno, la camera esplode: "Tié, becca, gliel' abbiamo messo...". E' la signora a rispondere al telefono: "Chi, Repubblica?", chiede Marina: "Prima telefonate a Rutelli, poi richiamate e ditemi come sta...
Becca, maledetto". Nella stanza da 605 mila lire a notte rimbalza la voce del marito Carlo: "Adesso dalla bocca del sindaco esce tutto, tutta la sua presunzione... Più felice di così non si può". Aveva promesso una guerra da vietcong, l' esultanza è da marine: "Ho il fiatone, tutto il giorno con una tensione incredibile. Una banda di affaristi ha firmato la sua Caporetto, l' armata del sì risale interdetta le valli della sconfitta... Tié. Ho preso un anno d' insulti e perfidie da quel governatore iattante dell' Urbe", ancora l' europarlamentare: "Rutelli è stato capace solo di offendere, insultare, ridicolizzare l' avversario. E adesso è stato ridicolizzato sul campo, il suo tono burbante se lo può mettere sotto la coda. Con l' incapacità di rispettare il dissenso ha mostrato scarse qualità politiche". Un' ora più tardi, ordinato champagne al bar, Ripa ritrova lucidità e rivela: "Il colpo al cuore è stata l' idea di Jas Gawronski, l' articolo contro pubblicato dall' Herald Tribune. E poi tutta la campagna fatta sui media internazionali. No, non sono contento della scelta di Atene, un' altra città d' arte a rischio". Dallo studio romano il radicale Massimo Teodori rivendica l' importanza dell' azione della lobby contro: "Quando a maggio portai a Losanna i bilanci del governo italiano, il direttore generale del Cio trasecolò. Sui 2750 miliardi da investire il presidente Prodi aveva fatto solo una dichiarazione formale, nient' altro. Sono felice di aver sconfitto l' unanimismo dei media italiani e un nuovo patto nazionale, Fini con D' Alema, Prodi con i cardinali del Vaticano, Rutelli con Borghini. Atene? Non m' importa dei danni dei Giochi laggiù, io mi occupo di Roma". Sulla collina di Sant' Ilario, Levante di Genova, Beppe Grillo sorride: "La coppia Ripa Di Meana è inquietante, ma le Olimpiadi ad Atene per l' Italia sono una buona notizia. Vedevo le solite costruzioni, solite migliaia di miliardi al vento. Ricandidiamoci per quelle del 3010, quando Roma come Sydney si farà sponsorizzare da Greenpeace. Non si fa sport con le Coche Cola, le Nestlé, le McDonald' s. E noi avevamo già l' accordo con la carne tritata, mucche pazze, capre marce. Cambiamo le discipline, questo ormai è un supermercato. Organizziamo il lancio della conserva, il tiro delle scatole di tonno. Tanto gli atleti fanno tutto, sono steroidi con il berrettino in testa". Con 50 milioni spesi il 'Comitato per il no' , guidato dal professor Ernesto Galli Della Loggia, sigla una vittoria al risparmio mentre l' associazione 'Verdi, ambiente, società' rivendica la primogenitura dell' opposizione: "Dopo Milano 2000 abbiamo impedito Roma 2004". Un sospiro di sollievo per Indro Montanelli: "Scampato pericolo", dice: "Non si possono costruire opere pubbliche in funzione di un evento sportivo". Jas Gawronski, parlamentare di Forza Italia, sceglie l' aplomb: "Mi spiace per chi, in buona fede, credeva che Roma fosse una buona idea". E Pietro Mennea, l' unico sportivo ad aver contestato il governo del Coni, ora rilancia: "Riproviamoci nel 2008, dimostriamo che siamo un paese civile".
</doc>
<doc id="34" genre="journalism" gender="M">
Tribunali militari, dietrofront di La Russa
ROMA - Prima la decisione di chiuderli, poi quella di mantenerli in vita per altri sei mesi. Ora, di nuovo, si torna all' origine: nove, dei tredici tribunali militari in attività, potrebbero essere tagliati già a partire dal primo luglio. La marcia indietro la innesta il ministro della Difesa Ignazio La Russa dopo le polemiche degli ultimi giorni, scatenate dalla denuncia di un gruppo di magistrati militari. «Siamo diventati fannulloni di Stato per decreto legge, pagati dai soldi dei contribuenti per non lavorare», hanno dichiarato a Repubblica dopo che, nell' ultimo consiglio dei ministri, l' esecutivo ha annullato una norma contenuta nella Finanziaria del governo Prodi che fissava al primo luglio la data di chiusura di nove tribunali militari. Una decisione che, di fatto, blocca il trasferimento di 36 magistrati con le stellette nella magistratura ordinaria. Pd e Idv hanno definito «irresponsabile e irrazionale» la decisione del governo che impedisce un risparmio già previsto di 848 milioni di euro nel 2008, e di un miliardo e 340 milioni nel 2009. E così, nonostante il decreto porti anche la sua firma, perfino a Ignazio La Russa lo slittamento di sei mesi è parso «eccessivo». «Le dimissioni del precedente esecutivo, la campagna elettorale e l' avvio di questo governo da pochissimi giorni non ci hanno consentito di valutare appieno la situazione, e quindi le polemiche non hanno ragione di essere», si è giustificato il ministro della Difesa. Nonostante il decreto entri in vigore immediatamente, per La Russa «non si tratta di una decisione definitiva, ma solo della necessità di avere il tempo di valutare bene la questione. Nei prossimi 5 o 6 giorni la affronterò a fondo». Per il presidente dell' Associazione nazionale magistrati militari, Bartolomeo Costantini, però, la proroga ha carattere esclusivamente tecnico e serve per evitare che tanti magistrati miliari rimangano del tutto primi di funzioni giudiziarie a decorrere dal primo luglio in attesa di diventare magistrati ordinari». Intanto gli uffici del ministero della Difesa stanno studiando un apposito emendamento al decreto che dimezzi o elimini del tutto la proroga. «In tal caso - afferma La Russa - non escludo un taglio già al primo luglio 2008». Nei prossimi giorni il titolare della Difesa vedrà il ministro della giustizia Alfano per affrontare congiuntamente il problema.
</doc>
<doc id="35" genre="journalism" gender="M">
Due leader diversi in tutto nel match partono alla pari
ROMA - «La disponibilità al dibattito tv fa parte della nuova strategia di Berlusconi: dopo la bandana, un ruolo nuovo, quello dello statista». Roberto Grandi, massmediologo, prorettore dell' Università di Bologna, da anni si occupa di strategie elettorali. Ha studiato la campagna di Prodi del '96 e quella che ha portato Cofferati a diventare sindaco di Bologna. Professor Grandi che tipo di regole c' erano nei precedenti dibattiti? «Nel '94 non c' era una grande consapevolezza su come organizzare un dibattito elettorale. Nel '96 era diverso. Gli staff dei candidati concordarono che il confronto si svolgesse con le rispettive "squadre" di partito. C' era un occhio particolare a luci e inquadrature. è normale che ci siano regole. Negli Usa, ad esempio, si calcolano rigidamente i tempi, la possibilità di presentare i candidati seduti o in piedi, se dare spazio alle domande del pubblico. La difficoltà in più in Italia può essere dettata dall' incertezza nella scelta di chi conduce il dibattito. Magari potrebbero esserci due appuntamenti con due giornalisti diversi: uno più vicino al Polo e l' altro più vicino al centrosinistra». Nel '94 e nel '96 quali risultarono le strategie vincenti anche nel modo di presentarsi? «Nel '94 il marroncino del completo di Occhetto ha nuociuto alla sua immagine: sembrava la rappresentazione della vecchia politica di fronte al "nuovo". Ora, anche tra Bush e Kerry, c' è omogeneità nel modo di vestire: si sa che certi colori rendono meglio in tv, così la concentrazione degli spettatori è per i contenuti. Nel '96 Prodi con la sua bonarietà e le sue battute, ma anche con una gestualità accentuata, è risultato puntuale e vincente». Un dibattito tv tra Prodi e Berlusconi chi potrebbe avvantaggiare? «Partono alla pari, presentano due concezioni di politica differenti. Berlusconi, poi, oggi si dice disponibile ad un dibattito che nel 2001 rifiutò. Ma fa parte della sua strategia. è una mossa da statista: non si sottrae e lo fa perché ha bisogno di farsi vedere tale anche per colmare le contraddizioni presenti nella sua maggioranza. Prodi, invece, è stato legittimato da 5 anni di presidenza Ue e ora sta tentando di farlo come leader capace di tenere unito il centrosinistra».
</doc>
<doc id="36" genre="journalism" gender="M">
Un programma alternativo per cancellare gli errori
ROMA - «Un contributo importante sul quale ci sono già molti punti di convergenza». Vannino Chiti, coordinatore della segreteria dei Ds, accoglie con favore il documento della Cgil, alla vigilia del vertice dei partiti di opposizione con Prodi. La proposta della Cgil smonta le riforme di Berlusconi e avanza ipotesi diverse. Questi stimoli verranno recepiti dal centrosinistra? «Non credo sia opportuno porci sul terreno di quanto va smontato o meno delle riforme di Berlusconi. Abbiamo il compito di proporre un programma in positivo. Certamente, però, andranno riviste o cancellate tutte quelle riforme, e sono tante, incompatibili con la nostra idea di governo. Ma non dobbiamo avere un atteggiamento di subalternità a Berlusconi. Andiamo avanti con il nostro programma. Poi, ovviamente le storture come la legge sul conflitto di interessi sono radicalmente da cambiare». L' unica riforma che va "rivista" e non abrogata, per la Cgil, è quella delle pensioni. «La riforma previdenziale del governo Berlusconi è piuttosto una "controriforma". Credo sia necessario correggerla attraverso un confronto con le parti sociali integrando e modificando la riforma Dini». C' è chi dice che quello della Cgil sia un programma di "sinistra-centro" più che di centrosinistra. «La proposta della Cgil va presa in considerazione per quella che è: un contributo importante, né di "sinistra-centro" né di centrosinistra. L' opposizione deve trovare un accordo su un suo programma partendo dalle proposte che ci sono in campo. Proposte alternative a quelle del governo di centrodestra che riguardano il fisco, il mercato del lavoro, la politica industriale. Su quest' ultima, ad esempio, ci sono anche convergenze con Confindustria. A partire dal programma penseremo a cosa abrogare di ciò che ha fatto il centrodestra. Sul lavoro, ad esempio, la legge 30 ha introdotto una precarizzazione assoluta. Dal centrosinistra devono arrivare proposte per stabilizzare il mercato del lavoro e regolare la flessibilità». Nell' incontro di domani con Prodi si parlerà già di programma? «L' incontro di domani è molto importante. Si parlerà delle proposte per contrastare una finanziaria negativa, una riforma che sta sfregiando la Costituzione ma anche delle elezioni regionali e delle primarie. Al programma si arriva facendo convergere tutti questi temi di discussione».
</doc>
<doc id="37" genre="journalism" gender="M">
Polverini: Stato di calamità per il Lazio I romani hanno vissuto 24 ore da incubo
ROCCA Santo Stefano, l' ultimo comune del Lazio rimasto isolato, è stato raggiunto ieri dai tecnici della Regione. In generale, però, la situazione in diverse località resta complessa, sia in provincia di Roma sia nel Frusinate. Anche per questo,e alla luce delle previsioni che parlano di un' allerta meteo almeno fino a venerdì, la giunta regionale ha deliberato lo stato di calamità naturale per tutto il Lazio. La presidente Renata Polverini sta comunque valutando la richiesta di stato di emergenza «che oggi ha solo l' Abruzzo - ha spiegato ieri - che è in ben altra situazione». Una valutazione, però, che la governatrice farà di concerto con le altre Regioni, insieme alle quali chiederà anche un incontro al premier Mario Monti e al prefetto Franco Gabrielli, capo della Protezione civile. Intanto, la task force messa in piedi nel palazzo di via Cristoforo Colombo, resterà operativa «fino a quando non sarà chiaro che saremo usciti dall' emergenza maltempo» anche per continuare a monitorare una situazione che, dopo Rocca Santo Stefano, non vede più comuni isolati ma ancora «alcune case e frazioni non raggiungibili. Per questo abbiamo fatto decollare i nostri elicotteri per cercarle». Nei giorni delle polemiche furibonde tra il sindaco di Roma, Gianni Alemanno, e il capo della protezione Civile, Gabrielli, la governatrice fa il punto degli interventi messi in campo dalla Regione in questi giorni: «Sono stati 10.113, attraverso le unità di crisi, impiegando 3.086 volontari e 540 automezzi». Per quanto riguarda la viabilità, la presidente spiega che «a 24 ore dall' emergenza erano state liberate il 95% delle strade provinciali e l' 80% di quelle regionali». Inoltre, spiega la Polverini, «da una partenza di 150 mila utenze elettriche non alimentate siamo scesi a 37.600». Numeri e affermazioni criticate dal Pd: «Che film ha visto la Presidente Polverini? - ironizza il capogruppo Esterino Montino - dal suo racconto sembrerebbe emergere una grande attività per far fronte all' emergenza neve. Peccato che l' abbia notata solo lei e non i cittadini. Per due giorni non si è visto nessuno in decine di comuni delle province del Lazio». La governatrice, invece, evita di farsi coinvolgere nella querelle sulla gestione della neve nella capitale ma ammette che «i romani hanno vissuto 24 ore da incubo. Non so se l' emergenza sia stata sottovalutata ma alla fine le strade, il giorno dopo, erano libere». Ammette che «qualcosa non ha funzionato sul piano della comunicazione». E poi specifica, rivolta al Campidoglio che ieri in una lettera chiedeva di avere subito il meteo per le prossime 24-48 ore, che «noi abbiamo sempre girato al Comune le nostre previsioni che sono anche pubblicate sul sito interneta disposizioni di tutti». Poi però aggiunge: «C' è da dire anche che erano 27 anni che non nevicava come in questi giorni». Cerca di stemperare le polemiche ma ribadisce che Gabrielli «è stato sempre disponibile con noi». Anzi, il capo della Protezione civile ha inviato alla Regione «10 spargisale di piccole dimensioni, due generatori da 250kw, 60 tonnellate di sale e 5 operatori per il taglio degli alberi caduti». Poi, però, la Polverini punta il dito contro Trenitalia «che ha un sistema di emergenza che deve assolutamente rivedere. Tutte le operazioni di salvataggio che spettavano a loro le abbiamo coperte noi. E per questo la Regione si rivarrà sugli enti che hanno causato il disservizio». Infine un ultimo sfogo: «Tra Enel, Anas e Autostrade, le reti infrastrutturali sono inadeguate e obsolete».
</doc>
<doc id="38" genre="journalism" gender="M">
Fecondazione, medici in rivolta
ROMA - I medici italiani bocciano la legge sulla fecondazione assistita partendo da posizioni «tecniche e scientifiche». I vescovi, invece, si chiedono se «i Ds sono sicuri di quello che stanno facendo», appoggiando la campagna referendaria contro la legge 40. E i radicali, che della norma vorrebbero la cancellazione totale, lottano «contro il tempo e la scarsa informazione» per riuscire a raccogliere in poche settimane le altre 350 mila firme necessarie per la presentazione del referendum abrogativo. Ruota attorno a questi tre poli la polemica, che in questi giorni vede al centro la legge sulla procreazione assistita approvata in Parlamento lo scorso febbraio. Una legge che, per la Fnom, la Federazione nazionale degli ordini dei medici, «limita la libertà del medico, nel momento in cui lo costringe a scelte contrastanti con le acquisizioni della scienza e con l' interesse del paziente». Una posizione votata all' unanimità (solo 2 astenuti) dal Consiglio nazionale della Fnom con la quale i medici giudicano una legge che, da un lato «colma un pericoloso vuoto legislativo» ma dall' altro «lede pesantemente il Codice deontologico della professione, a partire dai principi di libertà e indipendenza di giudizio». E se la posizione dei medici allarga il fronte laico del dissenso, dal mondo cattolico arriva netta la presa di posizione contro quelle forze politiche che proprio in questi giorni stanno lanciando una grande campagna referendaria per l' abrogazione (totale o parziale) della legge sulla fecondazione assistita. Le critiche arrivano da un editoriale apparso ieri su "Avvenire", il quotidiano dei vescovi, e sono dirette soprattutto ai Ds: «La scelta del referendum per una materia così delicata - si legge - implica un' assunzione di paternità inequivocabile. Analoghe vicende referendarie si sono tradotte in una contrapposizione sommaria e rozza ai principi e ai valori più densi della cittadinanza cattolica». La scelta dei Ds «ha evidenti implicazioni politiche» e va «ad impattare su un' opinione pubblica cattolica da sempre particolarmente sensibile a queste tematiche». L' opposizione dei cattolici, però, non spaventa i radicali, promotori del referendum abrogativo contro la legge 40, e il fronte trasversale sempre più ampio che si è venuto a creare attorno alla proposta di Marco Pannella. Ieri, in una manifestazione pubblica davanti a Montecitorio, c' erano anche Fausto Bertinotti, Antonio Di Pietro e Maura Cossutta a sostenere la campagna che, lanciata ad aprile, ha raggiunto finora quota 150 mila firme. Troppo poche, finora, e che quindi adesso rischiano di essere inutilizzabili. «Per colpa di una scarsissima copertura informativa - ha denunciato Daniele Capezzone, segretario dei Radicali Italiani, da due giorni in sciopero della fame - siamo costretti a raccogliere entro la fine di luglio 350 mila firme per non perdere il lavoro fatto finora». Per questo gli ultimi due fine settimana di luglio saranno trasformati dai radicali, con il sostegno di Rifondazione comunista, Italia dei Valori e Comunisti italiani, in due referendum day con 5000 banchetti in tutta Italia. in piazza Marco Pannella e Fausto Bertinotti in piazza Montecitorio. Il segretario di Rifondazione affianca il leader radicale nella campagna referendaria. Ieri con loro davanti alla Camera anche Di Pietro
</doc>
<doc id="39" genre="journalism" gender="M">
I partigiani e Acca Larentia Il prefetto impedisca il corteo dei neofascisti
UN ANNO fa furono braccia tese, saluti romani e croci celtiche, repertorio classico della destra riunita per ricordare la morte di Francesco Ciavatta, Franco Bigonzetti e Stefano Recchioni. Ma ogni anno, l' anniversario della strage di Acca Larentia (7 gennaio 1978) si svolge con un copione e una ripetuta ritualità. Quest' anno, a tre giorni dall' appuntamento, l' Associazione partigiani di Roma e del Lazio ha fatto una richiesta al prefetto Giuseppe Pecoraro affinché vieti una manifestazione «organizzata dai gruppi neofascisti romani e nazionali che mette a forte rischio la sicurezza della capitale, alimentando l' odio politico e trasformandola in un evento mediatico di apologia del fascismo e dell' antisemitismo». Una richiesta che arriva dopo l' arresto di uno dei leader di CasaPound (per l' aggressione di alcuni militanti del Pd) e l' operazione di dicembre contro 16 esponenti della formazione di estrema destra Militia accusati, tra l' altro, proprio di apologia del fascismo. In questo clima arriva la richiesta dell' Anpi che si rivolge anche al sindaco Gianni Alemanno per invitarlo a «ritirare la proposta di intitolare una strada a Giorgio Almirante. È raccapricciante, a 73 anni dalla promulgazione delle Leggi razziali fasciste che venga avanzata tale proposta». E se sul corteo per Acca Larentia, il prefetto prende tempo, sull' ipotesi di "Via Giorgio Almirante" si scatenano feroci polemiche. La destra fa quadrato e difende l' ex leader dell' Msi. «C' è un popolo che lo ama ancora», afferma Francesco Storace. Il capogruppo del Pdl in Campidoglio, Luca Gramazio giudica «rozzi e offensivi» gli attacchi ad Almirante che arrivano dalla parte opposta. Non solo l' Anpi ma tutte le forze del centrosinistra criticano la scelta di intitolare una strada «a chi è stato segretario di redazione de "La difesa della razza"». Carla Di Veroli, nipote di Settimia Spizzichino, unica donna tornata viva dalla deportazione del Ghetto di Roma, annuncia che «se mai una strada di Roma, dovesse portare il nome di Giorgio Almirante, chiedo fin d' ora che venga revocata quella intitolata a mia zia». E anche il presidente della Comunità ebraica romana, Riccardo Pacifici auspica che «le vie si dedichino solo ai meritevoli». Dal Campidoglio, l' assessore alla Cultura Dino Gasperini prova a stoppare le polemiche: «In commissione cultura e toponomastica non è mai astata approvata la proposta di una via dedicata ad Almirante».
</doc>
<doc id="40" genre="journalism" gender="M">
Troppe pistole in giro perquisizioni a tappeto nei quartieri a rischio
ROMA - Invoca «interventia tappeto di carattere preventivo». Invita la magistratura a decidere «senza timidezze di sorta». Chiama in causa «polizia, carabinieri, questura», perché i sindaci «hanno soltanto un potere di denuncia e di sollecitazione». E promette: «Non accetterò mai più inviti alla prudenza e ai toni bassi». Gianni Alemanno, in vacanza dall' altra parte del mondo, è stato travolto dal duplice omicidio che ha aperto il 2012 nella capitale. Risponde alle domande, prima di imbarcarsi sul volo che, dall' Argentina, lo riporterà oggi all' alba a Roma. Nel 2011 33 omicidi, 22 ferimenti e tanta violenza. Il 2012 sembra rispettare lo stesso copione. Cosa succede in città? «Sta crescendo un tessuto criminale fuori dai limiti fisiologici: il traffico di droga e di armi è fuori controllo. È come se nei quartieri a rischio, piccole e grandi bande abbiano alzato la cresta e si sentano padroni del territorio. Vanno sgominate subito». Come? «Ci vuole una terapia d' urto». Cioè? «Aggredire i territori a rischio con interventi a tappeto di carattere preventivo e non solo dopo che sono avvenuti i fatti criminali. A dicembre abbiamo firmato il terzo patto per Roma sicura e lo Stato, dopo molti sforzi, si è impegnato a mettere in campo 400 uomini in più che stanno arrivando solo adesso». Il suo vicesindaco ha parlato di «più poteri alle forze dell' ordine». Pensa a leggi "d' emergenza"? «Le leggi ci sono tutte ma fino ad ora non sono state applicate spesso a Roma. Bisogna che la magistratura autorizzi questo utilizzo senza timidezze di sorta». In passato anche lei ha invocato più poteri per i sindaci. «La nostra Costituzione non permette di andare oltre certi limiti nell' attribuire poteri di pubblica sicurezza alle autorità locali. Quando nella criminalità entrano in campo bande territoriali, spaccio di droga, utilizzo di armi, i sindaci hanno solo un potere di denuncia e di sollecitazione, perché in questo caso, quelli che devono intervenire sono le forze dello Stato». A proposito di armi: il suo delegato alla sicurezza ha spiegato che ne vengono rubate tre al giorno. «Sì, è vero, ci sono troppe armi in giro e troppa disinvoltura nell' usarle. Quello che un tempo veniva risolto tra criminali con un pestaggio o una coltellata oggi porta immediatamente alle pistole. Ecco perché sono necessarie molte perquisizioni preventive: per far uscire tutte le armi detenute illegalmente nei quartieri a rischio». Il Cardinale Vallini chiede alla città «un sussulto morale per tornare solidale». «La solidarietàè importante ma non bisogna cadere nell' illusione che solo con la coesione sociale si riesca a garantire la sicurezza nei quartieri. Ci vuole legalità». Insomma, sembra che oggi la situazione non sia tanto diversa da quella del 2008, quando denunciò in campagna elettorale che il problema principale di Roma era la sicurezza. «Per la mia amministrazione la sicurezza è sempre stata al primo posto e oggi le metropoli sono i luoghi più esposti alla crescita della criminalità. Quando quattro anni fa ho sollevato questo problema sembrava un' eresia: venivo accusato di essere un candidato che voleva speculare sulle paure dei cittadini. Oggi nessuno fa più questo discorso: almeno si è creata una consapevolezza della priorità di questo problema».
</doc>
<doc id="41" genre="journalism" gender="M">
La capitale divisa in due E oggi rischio ghiaccio
FIOCCHIa Roma nord, acqua a Roma sud. Da una parte la neve si appoggia soffice e crea strati su strati, millimetri che diventano centimetri. Dall' altra la pioggia scende pesante, bagna l' asfalto, trasforma il manto stradale in una pericolosa fanghiglia. Sembrano due città diverse, a distanza di pochi chilometri. PER i meteorologi, questa stranezza si giustifica con la sopraffusione, un fenomeno, nonostante il nome, di immediata comprensione: «Verso Roma nord, negli spazi aperti - spiega Maria Carmen Beltrano, ricercatrice dell' Osservatorio meteorologico del Collegio Romano - la temperatura è più bassa e le precipitazioni nevose sono più importanti. Al centro e al sud, invece, l' umidità è più alta, dovuta alla maggiore presenza di persone. Tale umidità favorisce la formazione di fiocchi non completamente ghiacciati. Questi, aggregandosi tra loro danno vita a fenomeni di pioggia ghiacciata o acqua-neve». E così, sembra di vivere in due città diverse. Minimo comun denominatore sono sempre i disagi, corollario classico del maltempo a Roma. Fin dal 1986, quando la capitale si svegliò sotto 23 centimetri di neve. Allora si fermarono aereie trenie furono migliaia i viaggiatori lasciati all' addiaccio.E ci fu anche chi indossò gli sci per un' inedita discesa attraverso le strade e le piazze della città. Stavolta, i meteorologi giurano che non dovrebbero cadere più di 10 centimetri. Soprattutto dalle parti di Monte Mario e soprattutto questa mattina. Precipitazioni e ghiaccio per le strade che potrebbero complicare la circolazione stradale e i voli da Fiumicino e Ciampino. Poi, «già dal pomeriggio - continua la dottoressa Beltrano - la situazione dovrebbe migliorare e non dovrebbero esserci nevicate significative». Nessun remake, insomma, del 1986. Per i disagi, invece, non cambia (quasi) niente.
</doc>
<doc id="42" genre="journalism" gender="M">
Lo psichiatra che custodiva i misteri dell'Italia nera
Evocava i demoni, parlava con loro, e quando non c'erano era capace di inventarseli. Bravo, bravissimo, Aldo Semerari, un'autorità della psichiatria applicata alla sottile arte dell'impunità. Dalla sua arte, per il suo ricettario, passarono un po' tutti. Da Luciano Liggio alle agguerrite batterie della Banda della Magliana di Nicolino Selis, Franco Giuseppucci "il Fornaretto", Marcello Colafigli. Da Alessandro D'Ortenzi "zanzarone", una specie di ufficiale di collegamento tra la Banda e i "neri", al clan dei Marsigliesi fino al boia di Albenga, Luciano Luberti. Fior di criminali al suo cospetto diventavano agnelli divorati dal male oscuro che li rendeva crudeli all'inverosimile. Lui studiava e poi sentenziava: matto.
Per un insano di mente non c'è posto in galera. E Aldo Semerari, il medico criminologo professore de La Sapienza, era un biglietto da visita perché pluriassassini si trovassero a scontare una manciata d'anni in quegli inferni chiamati manicomi giudiziari e vedersi restituire la libertà in barba alla legge.
Perché il professore era un nome, con la fama accademica, il brevetto massonico, i rapporti con Licio Gelli e i modi risoluti di chi sa stare al mondo abitando nella sottile linea che separa diritto e delitto.
Bussarono al suo studio romano camorristi e mafiosi. E i "neri" alla Paolo Signorelli o alla Fabio De Felice teorici, come il professore, di una comune prospettiva rivoluzionaria per camicie nere e bolscevichi. E quei grigi spioni che vivevano a cavallo. Un po' qui a prendere informazioni, ingaggiare mestatori spesso inconsapevoli, trafficare con la verità e un po' lì a confezionare verbali e veline buone a fabbricare la realtà virtuale che tenne (tenne?) il Paese nella bolla delle stragi negate, della giustizia impossibile, delle prove sparite.
Passò per le sue mani anche un giovane Pier Paolo Pasolini e Semerari fu utile a bollarlo come un omosessuale molesto. Precedente necessario per la messinscena dell'Idroscalo.
Di quei demoni, in qualche modo, anche il professore doveva essere vittima. Lo ritrovarono lontano dagli agi dei salotti complottardi alle pendici di una collina dalla quale il boss Raffaele Cutolo dominava la sua Ottaviano. Il capo qui, il corpo altrove. Strangolato e poi decapitato nel macabro rituale degli assassini che si accaniscono così sulla testa, sul cervello di chi muore, punito per ciò che ha fatto in vita e potrebbe fare. Morì così il professore, la mente che scrutava le menti. Perché lo uccisero rimane un mistero a distanza di 32 anni.
Corrado De Rosa, ( La Mente Nera , Sperling & Kupfer) psichiatra e scrittore, ha preso a scavare nella vita di Semerari, frugando tra le pieghe dei suoi inarrivabili referti, arrivando a far convergere una quantità di indizi su una data precisa: il 2 agosto del 1980. È il giorno in cui una bomba alla stazione di Bologna decreta la fine dell'età dell'innocenza di un Paese capace di spargere altro sangue, più di quanto non fosse già accaduto a Milano e a Brescia, perché quell'ondata di terrore fosse la coltre sotto cui ammantare altri decenni di stabilità.
Il 26 agosto 1980 accusano Semerari di avere avuto un ruolo non nella strage ma in ciò che l'aveva preceduta. Due giorni dopo l'arrestano. Quando il Sisde del generale Santovito mette in piedi il depistaggio chiamato "terrore sui treni", facendo ritrovare un borsone di armi che era passato proprio per le mani del professore, lui in carcere capisce che può giocarsi la carta del cedimento. Fa filtrare all'esterno che potrebbe parlare. Allora gli amici, preoccupati, corrono a riprenderselo da quella cella, per tenerlo buono un po'. Era il 9 aprile del 1981. Semerari non parlò e nella sua testa fatta rotolare il primo aprile del 1982 dal camorrista Umberto Ammaturo, rivale di Cutolo, che si autoaccusò, ma non venne creduto, rimase sepolto il mistero di chi aveva davvero voluto la bomba alla stazione di Bologna.
Il professore era arrivato a Napoli tre giorni prima. Era andato a un appuntamento dal quale non era più tornato. Tra la scomparsa e il ritrovamento Fiorella Carrara, la sua assistente e principale confidente, fu vittima di uno strano suicidio nella sua casa di Roma.
Nell'Italia del tritolo come argomento politico, degli assassini dei giudici Mario Amato e Vittorio Occorsio, Aldo Semerari era stato «un sarto tra le frange del potere malato», come scrive De Rosa.
Avanguardista al crepuscolo del ventennio, poi comunista nella sua Puglia. L'intelligence rossa gli negò però il visto per la Cecoclovacchia dove l'allora giovane medico meditava di trasferirsi. Ripiegò su Roma e virò di 180 gradi. Si ritrovò uomo di destra all'ombra di Fernando Tambroni. Quando, molti anni dopo, lo spogliarono all'ingresso di quello stesso carcere dove era entrato mille volte per lavoro, si accorsero della svastica che si era tatuato. Se avessero frequentato il suo buen retiro a Castel San Pietro, nel reatino, si sarebbero accorti del letto a baldacchino nero con le croci uncinate e dei cimeli fascisti che teneva in bella mostra. Nel mondo buio delle grisaglie ministeriali, lui si segnalava per il nero ostentato nell'abbigliamento con quel cinturone da Ss e la pistola appresso. Seduttivo e ipnotico, incantava studenti e giudici sciorinando la scienza che gli era arrivata per via indiretta da Cesare Lombroso, allevato com'era alla scuola del successore del Maestro, Benigno Di Tullio.
Uscito dal carcere, fiaccato nello spirito, provato nel corpo, Aldo Semerari temeva per la sua vita, si era fatto guardingo. Non abbastanza per rendersi conto che neppure la sua scienza lo avrebbe salvato dall'abitudine di prestare i propri servigi a Cutolo e ai suoi avversari. Un doppiogiochista. Dissero così che lo avevano fatto fuori per vendetta. Fecero rotolare quella testa, forse l'unica che avrebbe potuto spiegare perché mai Aldo Moro era rimasto nella prigione del popolo brigatista e Ciro Cirillo ne era potuto uscire. Perché mai quegli stessi amici che si trovavano nello studio Semerari erano riusciti a vedersi nella cella di Cutolo ad Ascoli per accordare la musica che suonarono insieme camorristi e rivoluzionari, ministri e piduisti, con i servizi (segreti?) sul podio a dirigere l'orchestra.
© RIPRODUZIONE RISERVATA
Fama accademica, legato a Gelli è stato "un sarto fra le frange del Paese malato"
Era uno dei pochi che potesse dire perché Moro venne ucciso e Cirillo invece salvato
IL LIBRO
La mente nera
di Corrado De Rosa ( Sperling & Kupfer, pagg. 320, euro 17)
IL MEDICO
Sopra, Aldo Semerari. A fianco, una sua perizia e sotto una lettera al boss camorrista Cutolo A sinistra la copertina dell'Espresso dedicata al suo omicidio
</doc>
<doc id="43" genre="journalism" gender="M">
Tangenti ai boss, quattro arresti 'Pagano tutti e senza opporsi'
Un archivio tenuto alla buona, dentro un barattolo che Nino Giuffrè ha fatto ritrovare dopo il suo arresto e la sua collaborazione. Contiene decine di «pizzini» che si aggiungono a quelli ritrovati al momento della sua cattura e a quelli sequestrati a uno dei suoi più fidati luogotenenti, il boss di Trabia Salvatore Rinella. Quei biglietti rivelano storie di tangenti silenziosamente pagate da imprenditori che hanno confermato di avere versato tangenti solo davanti a una raffica di contestazioni precise. Non solo questo, naturalmente, perché l' archivio del boss contiene molto altro. Intanto i «pizzini» fruttano un nuovo ordine di custodia per Salvatore Rinella e per il fratello Diego e trascinano in carcere due mediatori di altrettante estorsioni. Personaggi messisi in mezzo per via del proprio carisma, come nel caso del cognato del boss di Bagheria Leonardo Greco, Michele Gagliano o per pregressi rapporti d' affari con le vittime di turno. Quest' ultimo è il caso di Rosario Marsala, insospettabile imprenditore con affari tra Sciara e Torino, arrestato all' alba di ieri dai carabinieri del Ros in Piemonte. Nel residence di villette anonime in cui abitava, spiccava una bandiera del Palermo che ha agevolato i militari nella ricerca della casa. Nella corrispondenza del padrino, solo qualche accortezza, qualche cautela, per il resto Rinella o Rosolino Rizzo gli parlavano apertamente e lo stesso faceva Giuffè con Provenzano. Ciascuno un modo speciale di salutare, di congedarsi, ormai note le evocazioni simil religiose di Provenzano, più asciutto Rinella che chiudeva le lettere con uno "ciao", vergando una "o" con un ghirigori svolazzante che è la sua firma. Tre le estorsioni contestate. La prima risale al 1996 ai danni di Francesco Lo Medico, legale rappresentante dell' azienda che realizzò il residence Salina a Sant' Onofrio di Trabia. Lo Medico era andato a mettersi a posto dopo aver trattato sul prezzo. E in occasione di un successivo lavoro a Termini fu intercettato nel magazzino di prodotti per l' edilizia di Diego Rinella, intento ancora a tagliare sui costi del pizzo. «Costi di impresa», li definisce con amarezza il procuratore aggiunto Sergio Lari che insieme con i pm Michele Prestipino e Lia Sava ha coordinato l' indagine, constatando che «ancora una volta pagano tutti e pagano senza opporsi». Complice l' esiguità della tassa: cinque milioni di lire per il residence. Non molto, soprattutto dopo che per l' incasso si era mosso Gagliano, uomo di rispetto di Bagheria, fatto intervenire su decisione dello stesso Giuffrè intenzionato a lasciare «che fossero i paesani a occuparsi» di Lo Medico. La seconda estorsione è ai danni della Bienne Sud, azienda dell' indotto Fiat che lavora nell' area di Termini. A provvedere alla «messa a posto», nel 1999 fu proprio Rosario Marsala che lavorava per l' azienda. Agganciò uno dei soci e ottenne i quattrini: 12 milioni e mezzo a saldo di un versamento mensile richiesto di 2 milioni e mezzo. Quasi in presa diretta l' ordinanza del gip Vivetta Massa documenta la terza estorsione, avvenuta nel 2002 su un' opera pubblica: l' elettrificazione della zona del residence Golden Hill a Trabia. Anche qui c' è un biglietto a documentare che la Coimel di Carmelo La Farina pagò 2500 euro, il 10 per cento del totale dell' opera. Rinella versò la metà a Giuffrè con un pizzino di accompagnamento e di spiegazioni sull' osservanza del criterio territoriale: la linea elettrica ricadeva su due diversi territori. Il carteggio tra i boss rivela anche altri inediti mettendo a nudo le ansie dei latitanti. In un biglietto di scuse di Salvatore Rinella a Nino Giuffrè il retroscena di un fugace incontro tra i due al parcheggio del Saloon West nei pressi di Bolognetta. Rinella che aspettava nel luogo convenuto, avrebbe dovuto seguire Giuffrè, ma indispettito e preoccupato per alcune stranezze, preferì squagliarsi, salvo poi inviare una missiva riparatrice. In un italiano stentato è lui stesso a spiegare che a preoccuparlo fu il fatto di trovarsi davanti Giuffrè in persona e non un emissario come era stato concordato. Temette per la sua vita? Non si sa, di certo nella lettera ricorda al capo «di essergli rimasto sempre fedele».
</doc>
<doc id="44" genre="journalism" gender="M">
Presa la gang dei telefonini
è una Palermo che si arrangia, non resiste all' occasione e al doppio lavoro border line quella che viene fuori da una indagine che spedisce ai domiciliari un messo comunale, i suoi tre figli, un pensionato artigiano della ricettazione e il proprietario di un avviato negozio di elettronica con clientela selezionata. Trafficavano tutti con telefonini rubati. Piero e Alessandro Girgenti, autotrasportatori di 30 e 19 anni, i figli del messo comunale, Gaspare di 54 anni, impiegati alla Tnt, alleggerivano i carichi destinati a punti vendita e centri commerciali. Al resto provvedevano gli altri. L' impiegato teneva la mercanzia in ufficio, al piano nobile di Palazzo delle Aquile. Gli dava talvolta una mano il più grande dei figli, Gaetano, 34 anni. Il pensionato Salvatore Pizzo, 59 anni, smerciava nella casa di riposo dove la moglie era ricoverata. Il commerciante, Salvatore Autovino, 56 anni, infilava il telefono rubato tra i 400 che vende a settimana. Ha buggerato così un magistrato e diverse decine di clienti, tra i quali alcuni poliziotti delle scorte. Compravano tutti da lui, in via Nicolò Turrisi, alla Jolly Elettronica, a un isolato dal Palazzo di giustizia. La sorte dei telefoni, il loro viaggio dai magazzini di stoccaggio fino alla deviazione verso il mercato clandestino, è stata ricostruita dai poliziotti del commissariato di Bagheria. Questi ultimi hanno cominciato a lavorare sulla Imei di ciascun apparecchio. Un codice numerico, una sorta di carta di identità del telefono, che lascia una quantità di tracce nell' etere, puntualmente registrate dai tabulati. A ogni cambio di scheda degli utenti degli apparecchi i dati però si moltiplicavano. Alla fine della prima tranche di indagine gli agenti si sono trovati in mano 7000 pagine di numeri dopo soli 40 giorni di screening nella primavera estate dell' anno scorso. I dati costituivano la storia dei passaggi e degli spostamenti di circa 300 apparecchi. E la storia di quei telefoni ha permesso di circoscrivere ai sospettati il campo delle indagini. Le conferme sono arrivate dai possessori degli apparecchi. Alcuni hanno confidato di avere acquistato i telefoni sottobanco a un prezzo scontato. Hanno perso il telefono che gli è stato sequestrato e sono finiti indagati per ricettazione. Un destino che accomuna 42 acquirenti in mala fede. Per tutti gli altri, quelli che avevano acquistato con regolare scontrino alla Jolly o in negozi riforniti a cascata dal magazzino, solo il danno di un sequestro temporaneo dell' apparecchio. Ad alcuni il telefono è già stata dissequestrato. I carichi alleggeriti a Palermo partivano solitamente da Melegnano. Finivano a Bologna o a Fiano Romano. Fino a lì erano integri. Tanti apparecchi risultavano sulla bolla, tanti ne conteneva effettivamente la scatola. Le cose cambiavano quando i pacchi arrivati a Palermo venivano smistati per le consegne in città o nei comuni dell' hinterland. Le denunce da parte dei negozianti che ricevevano un quantitativo di merce inferiore a quello pattuito si sono infittite l' anno scorso. Alcune sono finite archiviate, sepolte sotto una montagna di casi minimi e insoluti. Poi, sulla scorta dei primi risultati delle indagini degli agenti del commissariato di Bagheria la gran parte delle denunce è stata riesumata dal pm Giuseppina Motisi che ha riunito il procedimento sotto un' unica intestazione. Le indagini continuano anche dopo gli arresti ordinati dal gip Pasqua Seminara. L' elenco dei telefoni rubati si aggiorna di continuo. «Siamo nell' ordine di parecchie centinaia», dice il dirigente del commissariato di Bagheria, Giovanni Pampillonia. Nel corso delle indagini è stata perquisita la sede della Jolly Elettronica e le abitazioni degli arrestati. Nell' appartamento di Piero e Alessandro Girgenti sono stati trovati anche orologi e gioielli provenienti dal furto ai danni di una rivendita avvenuto nel novembre dello scorso anno. Uno dei fratelli ha anche lanciato dal balcone un sacchetto con 21 orologi.
</doc>
<doc id="45" genre="journalism" gender="M">
Anche il fratello del boss pagava il pizzo
Poco, ma a tutti. La legge eterna del pizzo, imposto a tappeto, nell' inesistenza delle denunce, è confermata anche dall' ultima operazione antimafia a Brancaccio. Sette provvedimenti, due dei quali notificati in carcere, a un anno esatto dal blitz che portò in cella altri 40 tra boss e gregari del mandamento, a pochi mesi dal nuovo arresto del capo della cosca, il medico Giuseppe Guttadauro, e a pochi giorni dall' udienza preliminare che riunirà in unico procedimento per mafia ed estorsioni le posizioni di 144 affiliati al clan. La nuova operazione della squadra mobile, coordinata dal procuratore aggiunto Guido Lo Forte e dal pm Maurizio De Lucia, che hanno chiesto e ottenuto i provvedimenti dal gip Giacomo Montalbano, individua anche due incensurati, il titolare di una lavanderia e un ex puliziere dei vagoni ferroviari, come picciotti entrati a pieno titolo nella famiglia mafiosa, incaricati di occuparsi delle estorsioni. Mandato in soffitta il cerimoniale della santina che brucia e del giuramento solenne, alla corte del mandamento di Brancaccio si arrivava «chiedendo di buscarsi il pane» e si viene collocati subito tra i ranghi degli esattori. Le notizie più aggiornate sulle dinamiche del clan e sui nuovi adepti sono di Giuseppe Saggio, che aveva in carico le estorsioni «in tutta la via Oreto», e di Fedele Battaglia, isolato dai suoi familiari e costretto a tornare sui propri passi. Ai verbali dei due si aggiungono i racconti di Carlo Stanganelli, rapinatore, collaboratore di giustizia dopo l' arresto per l' omicidio di un metronotte durante un colpo. Uno dei sette ordini di custodia cautelare riguarda così Francesco Nangano, già assolto dall' accusa di mafia, in carcere in attesa di giudizio per omicidio, sul conto del quale i collaboratori riferiscono due episodi estorsione. Nangano avrebbe partecipato alla missione per la richiesta di «messa a posto» anche del titolare di un negozio di mangimi, fratello di Salvatore Faia, componente del gruppo di fuoco di Brancaccio. Pure in carcere per stupefacenti è Vincenzo Giordano, 31 anni, ritenuto adesso il prestanome di Salvatore Buccafusca in due autosaloni, in Corso dei Mille e in viale Regione Siciliana. Gli altri arrestati sono: Giovanni Alfano, 45 anni, che incendiò il portone di casa e le lambrette di un pregiudicato di Brancaccio colpevole di «avere le mani lunghe», cioè di commettere furti senza autorizzazione; Ludovico Castelli, 36 anni, titolare di una lavanderia che avrebbe chiesto il pizzo al titolare di un bar; Giuseppe D' Angelo, 35 anni, l' ex puliziere dei carri ferroviari che avrebbe riscosso il pizzo, racconta Battaglia, presso «una farmacia sita in corso dei Mille: tre milioni a trimestre che venivano ritirati in corso Tukory dove lo stesso farmacista ha un' altra attività, presso un' argenteria collocata di fronte alla farmacia, che versa un milione o 700 mila lire e presso un panificio sito dietro la Posta nei pressi di corso dei Mille che versa 300 mila lire al mese». In manette anche Giuseppe Savoca, 39 anni, anche lui incensurato, proprietario di un negozio per la vendita di telefonini che avrebbe partecipato alla richiesta del pizzo del tre per cento su un appalto da 400 milioni a una ditta che stava rifacendo la facciata di un palazzo; Vincenzo Lo Monaco, 28 anni, che avrebbe trattato una partita di 200 grammi di cocaina direttamente con Peppino Saggio. Nelle fasi in cui l' organizzazione tentò con ogni mezzo di far ritrattare Fedele Battaglia fu ascoltato in diretta anche Giuseppe Guttadauro. Era preoccupato nell' immediato ma fiducioso per il futuro: «Sono stupidi, chi si pente è stupido perché io, da pentiti che ho sentito in videoconferenza, so che fanno come i cornuti. Anzelmo (Francesco Paolo, ndr) ha detto in aula: io se dovessi farlo non lo farei più, mia figlia, non ha patente, non può andare ad una gita, non può fare nulla. Così io ti vado a mettere a mia figlia nelle condizioni di andarsi a nascondere per tutta la vita. I miei figli devono camminare a testa alta, si può fare qualche fesseria, che non ci fa niente, ma devono camminare a testa alta. L' ergastolo lo devono togliere e come levano l' ergastolo quello che si è fatto si è fatto, non è che se ne possono fare più di venti, venti e rotti anni».
</doc>
<doc id="46" genre="journalism" gender="M">
Niente più concorso per i musei
Era riuscita nell' impresa di sbaragliare concorrenti ben più blasonati. Agguantata la commessa regionale per i servizi aggiuntivi nei musei, l' associazione di imprese "Federico II" ha prodotto un clamoroso flop all' appuntamento con le selezioni del personale. Si era inventata una selezione molto simile, nelle intenzioni, a un concorso. Con un quiz che spaziava da quesiti sui «diritti dei deputati regionali» agli «estintori preferibili in caso di incendio». è finita venerdì sera, alla Fiera del Mediterraneo, con una folla inferocita che si è rivolta ai carabinieri denunciando il sospetto di combine. Risultato: prova sospesa e un' informativa dei militari alla magistratura. Al "Blow Up", sede dell' Unione degli studenti, raccolgono le segnalazioni per «sporgere una denuncia collettiva», spiega il responsabile, Manfredi Lombardo. Mentre Rifondazione comunista, col segretario regionale Giusto Catania, chiama in causa la responsabilità dell' assessore Fabio Granata. Oltre 8 mila richieste erano arrivate per partecipare alla selezione articolata su due prove (scritta e orale) per due profili. Occorrevano un curriculum e il versamento di 25 euro. In molti ne hanno versati 50 per garantirsi la possibilità di correre nelle due categorie. Scremati i curriculum dalla "Winkler", la libreria di Mario Tramontana che aveva raccolto le domande incamerando su due conti i versamenti, è partito l' elenco per la prova scritta: 700 nomi. A questo punto è entrata in scena la "Iniziativa sociale" presieduta da Aloisio Gullo, un' associazione che non si era mai occupata prima di selezioni. Nonostante tre ore di ritardo, il primo turno si è svolto quasi regolarmente. Alle 20, all' ingresso dei concorrenti per la seconda selezione, mentre aspettavano ancora quelli che avrebbero dovuto sostenere i quiz per le due categorie, è scoppiato il caos. Una ragazza ha denunciato la presenza di questionari già risolti. è montata così la rabbia, anche per via di una dichiarazione che solo in caso di rinuncia dava diritto ad avere indietro i soldi versati. Tra le urla le selezioni sono state sospese. «Probabilmente - spiega il legale della "Federico II", Giuseppe Patanella - non le faremo più. Naturalmente restituiremo i soldi». La "Federico II" ha rescisso il rapporto con "Iniziativa sociale" addossandole il flop. Ma Gullo non ci sta: «Ci hanno consegnato gli elenchi tardi e ci siamo ritrovati molte più persone di quelle iscritte: chi aveva solo fatto il versamento pretendeva di sostenere i quiz». Entrambi concordano però sulla regolarità delle operazioni. Resta la faccenda dei quattrini: «Servivano per pagare i costi vivi e i docenti», dicono alla Winkler: 30 mila euro sarebbero andati alla "Iniziativa sociale". Il resto ai commissari, due euro per i curriculum e 55 euro l' ora per gli orali». Ma quanti sarebbero stati gli ammessi agli orali? «Anche tutti, bastava rispondere a 70 su 85 domande», tagliano corto alla Winkler. E, nell' incertezza, i conti non tornano. Sgomenti e delusi, Dario Ferrante e Paola Estrafallaces, due aspiranti con master estero nel settore in tasca, chiedono: «Perché non hanno soltanto vagliato i curriculum? Servivano davvero 25 euro? Si adoperi adesso Granata per far restituire i soldi».
</doc>
<doc id="47" genre="journalism" gender="M">
'Deputati dell' Ars o sindaci' A rischio il seggio della Vicari
L' effetto del contenzioso che rende rovente un seggio all' Ars mette a repentaglio i sindaci deputati regionali e surriscalda il clima intorno ad altri seggi. Il 31 gennaio il tribunale civile è chiamato a pronunciarsi sulla incompatibilità di Simona Vicari primo cittadino forzista a Cefalù e deputato regionale. La Vicari fu eletta alle elezioni regionali del giugno 2001. Successivamente, nel giugno del 2002, è stata riconfermata sindaco di Cefalù. Il ricorso contro di lei è stato presentato, così come consente la legge, da un elettore: ma si richiama esplicitamente al contenzioso che ha opposto il mancato deputato regionale Giuseppe Faraone all' onorevole in carica Gaspare Vitrano, finito indagato per un falso connesso alla sua elezione. La diatriba è frutto di un pasticcio legislativo e giudiziario insieme. Proprio nella sentenza della Corte d' appello che ha bocciato il ricorso di Faraone contro l' elezione di Vitrano (accusato di non essersi messo in aspettativa da dipendente regionale nei giorni della campagna elettorale) i giudici hanno posto il precedente utilizzato ora come leva per costringere la Vicari a farsi da parte per non avere scelto tra i due incarichi. Ammesso, naturalmente, che il ricorso dell' elettore venga accolto e il deputato venga fatto decadere. I giudici sostennero infatti che la legge su ineleggibilità e incompatibilità si applicava solo ai sindaci e non agli impiegati regionali. Da qui la conferma che l' elezione di Vitrano era perfettamente regolare. In realtà però la legge regionale fissava un regime di ineleggibilità per i sindaci delle grandi città. Tant' è che Leoluca Orlando si dimise da primo cittadino di Palermo. La sentenza della Corte d' appello, poi confermata dalla Cassazione, non ha tenuto conto della differenza tra piccoli e grandi centri, fissata dalla legge regionale e ha ritenuto di interpretare in maniera restrittiva e solo per i sindaci, indipendentemente dalle dimensioni della città amministrata, il regime della incompatibilità facendo rivivere una norma nazionale superata dalla legge regionale. I giudici, peraltro, si erano pronunciati sulla interpretazione da dare a un regolamento degli Enti locali intervenuto a spiegare la legge, su una materia divenuta assai ingarbugliata per lo stratificarsi di norme e interpretazioni. Con l' effetto che adesso a rischio sono appunto i sindaci delle città più piccole che sono contemporaneamente primi cittadini e deputati regionali. Mentre, in teoria, Orlando, se fosse stata applicata la legge così come interpretata dai giudici di Palermo, non avrebbe dovuto dimettersi in quanto ineleggibile ma scegliere solo in un secondo tempo se restare in carica a Palermo o prendere il seggio a elezione avvenuta. I due incarichi, infatti sarebbero solo incompatibili. Nel ricorso contro Simona Vicari si chiede la decadenza da deputato regionale con la conseguente proclamazione del primo dei non eletti, il collega di partito Stapino Greco. Il ricorso, come il precedente di Faraone contro Vitrano, è firmato dall' avvocato Anthony De Lisi. Faraone è consigliere provinciale dell' Udeur, partito del quale De Lisi è dirigente. Vitrano, già nel gabinetto del presidente della Regione Vincenzo Leanza, è ora deputato della Margherita. Per la vicenda della sua elezione, vinta la causa davanti al giudice civile, è però invischiato in una inchiesta penale. Per attestare di essersi messo in aspettativa per tempo e partecipare così con le mani libere alla campagna elettorale, avrebbe falsificato la richiesta retrodatandola e coinvolgendo nel falso anche un funzionario regionale. La vicenda del ricorso contro Simona Vicari tiene con il fiato sospeso una serie di altri deputati regionali che si trovano nella sua stessa condizione. Tra gli scenari per superare l' impasse quello di un intervento legislativo che riporti se non ordine almeno certezze nella materia. Ma che difficilmente potrebbe comportare un nulla di fatto. Per sistemare la questione Vicari, inevitabilmente si dovrebbe rimettere mano alla questione Vitrano e viceversa. E così la partita è apertissima con Faraone che briga per entrare all' Ars e la Vicari che pur essendo del tutto estranea alla vicenda ne diventa una protagonista.
</doc>
<doc id="48" genre="journalism" gender="M">
Mariti e mogli, colleghi ma corretti
Qualcuno si è autodenunciato prima ancora di sposarsi. Qualcun altro da giudice civile si è trovato in potenziale incompatibilità con un parente avvocato. Passato al penale, ha dovuto ancora denunciare che aveva preso per moglie un magistrato del distretto. A Palermo, come dappertutto, gli incroci familiari tra avvocati e magistrati e tra giudici e pm sono una casistica ovviamente ricca. La sortita sulle incompatibilità del ministro Roberto Castelli che dalla tribuna de "La Padania" ha sparato a zero sui giudici parenti tra loro o familiari di avvocati più che preoccupare fa sorridere. Le norme sulla incompatibilità esistono già e regolano possibili intrecci. Impongono al magistrato di astenersi, al Csm di vigilare e ai consigli degli ordini degli avvocati di segnalare i propri iscritti a rischio di conflitto. Il resto lo fanno le sensibilità personali che percorrono una gamma ampia di accorgimenti. In Procura lavora Nico Gozzo, pm del processo Dell' Utri, e fino a qualche anno fa nello stesso ufficio lavorava anche Antonella Consiglio, la moglie, poi passata alla giudicante. «Ovvio che ci asteniamo quando ci troviamo in una situazione di potenziale intreccio», spiega Gozzo. Situazione analoga quella di Claudia Caramanna e Umberto De Giglio, poi passato anche lui alla giudicante. Restano colleghi in procura Maurizio De Lucia, pm in moltissimi processi di mafia, e Fabiola Furnari. Così come marito e moglie sono Gaspare Sturzo ed Enrichetta Venneri trasferitisi a Tivoli. O Erminio Amelio e Francesca Passaniti, andati a Roma. Moglie pm, Lia Sava, e zio avvocato, Roberto Tricoli, anche per Antonio Tricoli che si tiene ovviamente lontano dalle inchieste e dalle cause dei familiari. Così come nessuno nello studio di Ninni Reina assume difese davanti alla sezione di Leonardo Guarnotta che ha due figli avvocati e una, Debora, si occupa di penale. E del resto non è l' unica figlia di magistrato che ha scelto la toga da avvocato. Lo hanno fatto, tra gli altri, il figlio di Alfonso Giordano e quello di Salvatore Virga. Astenersi, tenersi lontani dai fascicoli di mariti, mogli e genitori è la norma. Pena un procedimento disciplinare al Csm. E per gli avvocati? «Il consiglio dell' ordine - spiega l' avvocato Ninni Reina - annualmente comunica le posizioni dei propri iscritti con parenti magistrati». Per gli appartenenti all' ordine giudiziario il Csm apre un pratica, vaglia la situazione e dà il via libera. Per gli avvocati nessun divieto ma solo norme deontologiche che spingono alcuni a marcare la distanza iscrivendosi anche al foro di Termini. Così non confliggono Maurizio Agnello, pm in procura, e la moglie Rosaria Petralà, avvocato che si occupa prevalentemente di civile. Né per Agnello fu ravvisato alcun potenziale conflitto con il padre, Gioacchino, giudice di secondo grado, presidente in Corte d' Appello poi andato in pensione. Nessuno, del resto, tra le molte invettive, si spinse a sollevare dubbi sull' indipendenza di Giovanni Falcone che da procuratore aggiunto aveva la moglie in corte d' appello.
</doc>
<doc id="49" genre="journalism" gender="M">
Sciacca, vacanza omaggio per l' ex sindaco Messina
Uscito dalla porta Giuseppe Montalbano ha tentato in ogni modo di tenere il controllo sulla sua creatura immobiliare, il complesso di Torre Macauda. L' operazione finanziaria che lo ha portato di nuovo in carcere con l' accusa di concorso nella bancarotta fraudolenta della "It" (società alla quale aveva fittiziamente affittato l' albergo per ripulirlo dai debiti e distrarre 3 milioni di euro) non è l' unica documentata dalle indagini della Procura di Sciacca. Incrociando i dati con quelli emersi dal procedimento che ha portato al sequestro e alla confisca delle quote dell' albergo nelle mani di Montalbano, i magistrati e gli investigatori del Gico si sono imbattuti in altre due operazioni più recenti. Almeno due delle quattro società che hanno presentato offerte per rilevare dal tribunale la gestione dell' albergo sono risultate in contatto diretto o attraverso intermediari con l' ingegnere Montalbano. Nel consiglio di amministrazione di una, la Domina Vacanze siede il nipote di un boss di Favara. E tra i soci vi è un' azienda, la Hotel Alaska Domina Club titolare di un albergo a Cortina d' Ampezzo, l' Alaska, che ha avuto rapporti proprio con la "It". La circostanza è emersa durante le indagini su quest' ultima società. è comparsa tra l' altro una fattura pagata dalla "It" per un soggiorno a Cortina dell' allora sindaco di Sciacca Ignazio Messina, «che - annotano i giudici - ha trascorso le sue vacanze nell' agosto del 1998 a spese della Iniziative Turistiche». Per gli investigatori costituisce un ulteriore elemento sia dei rapporti tra la It e Montalbano, sotto processo per mafia, sia della ingerenza successiva dell' ingegnere nelle società che hanno tentato di rilevare l' albergo. Sul soggiorno del sindaco a spese della It, Mauro Paganelli l' imprenditore ravennate chiamato a gestire Torre Macauda, poi arrestato, risponde candidamente ai magistrati: «Non sono in grado di precisare quali rapporti intercorressero fra l' ingegnere Giuseppe Montalbano e il sindaco Messina, anche se ho potuto constatare di persona che si conoscevano bene». Paganelli dunque non sa perché la sua azienda abbia pagato la fattura per il soggiorno di Messina a Cortina ma riconduce tutto a Montalbano: «Io - dice - non mi occupavo della cassa». Ignazio Messina, ex sindaco di centro sinistra, un passato nella Rete, e un approdo all' Italia dei Valori di Di Pietro ribatte: «Escludo che qualcuno abbia pagato per me il conto dell' albergo». Sempre a proposito della gara indetta dal tribunale per la gestione di Torre Macauda i giudici annotano che in un' altra delle società che si presentarono figuravano i nomi di due commercialisti palermitani che in passato avevano avuto ruolo di sindaci nelle società di Montalbano. Nel capitolo a sostegno della richiesta di arresto in carcere per Montalbano i magistrati di Sciacca citano poi il prelievo di titoli per 700 milioni di lire che la moglie e la cognata di Montalbano effettuarono da una banca toscana subito dopo il sequestro di beni. Per i giudici che hanno aperto un altro fascicolo di indagine si trattò di un tentativo di salvare parte del patrimonio.
</doc>
<doc id="50" genre="journalism" gender="M">
LA VENDETTA DELLA PICCOLA MUSICA
L' ULTIMO grande affare in materia di ' canzoni da spot' lo hanno fatto i Rolling Stones vendendo la loro ' Start me up' alla Microsoft per una cifra record di oltre 20 miliardi di lire: il brano diventerà dalla prossima settimana la sigla di Windows 95, il nuovo software di Bill Gates. E' la prima volta che gli Stones vendono una loro canzone per la pubblicità (anche se un paio di brani erano già stati utilizzati, ma i diritti appartenevano al loro primo manager), ma gli spot hanno da sempre pescato nel mondo del pop e del rock, lanciando e rilanciando canzoni note o semisconosciute grazie all' ossessività con cui la pubblicità entra decine di volte al giorno nelle case attraverso il piccolo schermo. Tanto che la Polydor, ad esempio, ha pubblicato due dischi, ' Top of the spot' , che raccolgono le sigle delle più indovinate pubblicità televisive degli ultimi anni. Il primo ha venduto oltre 250.000 copie, il secondo, pubblicato pochi mesi fa, circa 100.000. La maggior parte dei messaggi pubblicitari, oggi, si sposa con musica di qualità e, quando è possibile, invece delle orride versioni ricantate di una volta, si preferisce ricorrere agli originali. Evitando accuratamente i luoghi comuni. Così, paradossalmente, Billie Holiday arriva alla massaia grazie a una pubblicità di lingerie, il gospel incontra le famiglie italiane dentro una coppa di spumante, Nina Simone stuzzica la fantasia dell' impiegato mescolata con l' essenza del più famoso dei profumi francesi, le voci di Marvin Gaye, Dinah Washington e Muddy Waters stupiscono i fanatici dello zapping abbinate a una marca di jeans, e ' Caterina' di Perry Como finisce inzuppata nel caffellatte con un biscotto appena sfornato. In Inghilterra, ' Guaglione' , la celebre canzone napoletana ripresa dall' orchestra di Perez Prado più di trent' anni fa, è inaspettatamente tornata in cima alla classifica dei singoli grazie all' abbinamento con la più famosa birra scura irlandese. ' Dream a little dream of me' (lanciata in America nel 1932 da Kate Smith, eseguita attraverso gli anni da una varietà impressionante di grandi orchestre, rilanciata negli anni Sessanta dai Mama' s and Papa' s), per esempio, ci ha messo 63 anni per arrivare al grande pubblico televisivo. ESISTONO dei dischi che raccolgono schegge di musica. Si tratta di ' suoni bonsai' che riassumono, per esempio, il senso di un programma televisivo o che ricordano una certa pubblicità. Tutto ristretto, dimagrito, approntato per un consumo frettoloso. Ritmi rapidi, refrain isolati, accenni brevi, il mondo degli spot e delle sigle è diventato un luogo ricreativo per molti appassionati di musica che riscoprono, soprattutto, nella tv anni Sessanta e Settanta, un immenso laboratorio di ricerca musicale. Più che sulla pubblicità, è sulle sigle dei serial e degli sceneggiati che si posa l' attenzione di questo particolare pubblico, che non è né nuovo né vecchio, ma ha semplicemente imparato a leggere con occhi diversi (probabilmente più affezionati e attenti) un testo scritto da tempo e a suo tempo giudicato con comprensibile leggerezza. La siglamania che ha da qualche anno contagiato televisivi e rockettari, tutti pronti a contendersi a suon di quiz la palma del più bravo a ricordare. Ma cosa c' era nelle sigle tv degli anni belli per giustificare una tanto eclatante rivalutazione? La sigla tv era, anzitutto, una vera e propria composizione musicale. Ma era anche un richiamo. Se, prima, delle sigle, ci sfuggiva quasi tutto, fino alla sigla stessa, adesso, col tempo che fa da lente d' ingrandimento, appare chiaro che la sigla tv era molto di più: era una moderna ' ouverture' . Introduceva i temi, li annunciava, preparava l' atmosfera. I polizieschi si sono appropriati del funky, che fotografava i ritmi della strada, la congestione degli inseguimenti e la vita disagiata di tutti protagonisti (il fuorilegge che suda e l' agente che pranza sempre in automobile). I western suggerivano temi country e ballate malinconiche, a seconda che ci fossero cavalli stile Bonanza o quadri d' amore agreste. I telefilm spaziali elaboravano suoni più metallici, mentre le ' sit-com' trovavano comodo qualsiasi genere e, a seconda di dove erano ambientate, si rintracciava nelle loro sigle qualcosa di attinente al loro contesto sociale e geografico. In Italia, siamo ancora avvolti dalle ammalianti canzoni de Il segno del comando, con la Roma magica delle piazze scomparse, dei pittori maledetti, degli studiosi reincarnati e delle Carle Gravine con candelabro. E non meno problemi di nostalgia ci danno i temi degli sceneggiati a sfondo criminoso, che ci fossero Sergio Fantoni o Ubaldo Lay, che si parlasse di Coralbe o di stelle che stanno a guardare, che a cantare ci fossero Don McLean (' Vincent' ) o Art Garfunkel (' I only have eyes' ). Tutto questo fa oggi poesia. Rende giustizia di un mestiere che nessuno aveva mai individuato come tale. Chi le scriveva, chi le sceglieva, chi le ascoltava per poi magari scartarle. Tutte professioni che, apparentemente soltanto oggi, con l' incalzante successo di questo genere invisibile, hanno trovato legittimità. La siglamania è una storia americana che si ascolta su raccolte come Television greatest hits, di cui sono usciti due volumi, uno più indispensabile (in quest' ottica) dell' altro. Ma è anche una storia italiana che racconta un' epoca in cui la sigla era figlia di una televisione giovane e aperta e di un linguaggio fortemente espressivo e ancora poco inquinato. Forse proprio il livellamento delle proposte, il calo della qualità e l' eccesso di offerta televisiva attuali hanno spinto una parte del pubblico a ripensare a quanto succedeva una volta, con i telefilm che bollivano nella pentola del tardo pomeriggio e che bastava un secondo per identificarli. Era l' epoca in cui la giovane tv italiana programmava la vita degli altrettanto giovani utenti con ' stacchi' (i suoni delle siglette degli spazi pubblicitari, da ' Carosello' ad ' Arcobaleno' , da ' Gong' a ' Tic tac' ), con rumori che erano delle vere e proprie password (il gracchiare del gambero nell' omonimo quiz radiofonico di Enzo Tortora) e con canzoni che spesso erano anche l' unica occasione che si presentava per conoscere della musica straniera. Oggi si chiama siglamania e tanti ci stanno dentro fino al collo, giocando a chi ricorda di più o di tutto. La sensazione è che sotto ci sia anche una vibrante protesta per una televisione che dorme senza aver chiesto il permesso di addormentarsi. E che la vecchia sigla, bella e utile, rappresenti un mondo che non tornerà più. Coi suoi racconti, i suoi tempi lunghi e la sua involontaria semplicità. Belle e utili anche perché, con la loro brevità, sanno di moderno. Di un moderno logico e, al tempo stesso, spensierato. La siglamania sembra un tema da quiz per appassionati, ma è possibile che il suo valore (nostalgia inclusa) finisca per essere inestimabile. Per ciò che queste piccole ' ouverture' hanno detto alle generazioni che sono cresciute con le ' immagini dal mondo' venute dal piccolo schermo.
</doc>
<doc id="51" genre="journalism" gender="M">
'QUESTA MUSICA RINATA NEI LAGER'
ROMA - "Lo strumento come microfono dell' anima". Con questa definizione Giora Feidman, clarinettista e massima figura del klezmer contemporaneo, riassume il senso dell' arte musicale ebraica. "Nasce tutto dall' idea di corpo: ma la musica può esplodere fisicamente soltanto se ha, come cardine ideologico, il concetto di libertà, espressiva e sociale". Mercoledì sera al Teatro Ristori di Cividale, nell' ambito del Mittelfest, Feidman ha suonato le musiche scritte da Betty Olivero (compositrice israeliana allieva di Luciano Berio) a commento delle immagini del Golem di Paul Wegener, uno dei classici del cinema espressionista tedesco. Anche per Feidman il periodo tra le due guerre è il momento in cui prende forma il mistero del Novecento: "In particolare fu la musica a produrre gran parte dell' energia che avrebbe poi elevato l' umanità al punto da consentirle di sopravvivere agli orrori dello sterminio nazista". La cultura ebraica fece indubbiamente la sua parte, anche perché, come precisa Feidman (ebreo di passaporto argentino), "la più grande musica ebraica è nata proprio nei campi di concentramento: è venuta su dalla sofferenza, dal non sapere se il giorno dopo sarebbe successo qualcosa di peggio, o non sarebbe più successo niente, perché in quella stanza non sarebbe sopravvissuto nessuno. Credo che la musica sia felicità, sia dare: ma la felicità può descriverla solo chi ha sofferto". Feidman ha cercato le radici di ogni suono. Lo ha fatto un po' ovunque.
Spesso ha abbinato quello che a prima vista sembrava inaccostabile.
Poi ha cominciato a raccontare in giro le verità maturate durante questa sua esperienza di rabdomante della musica totale. Il Giora Feidman Trio è un appuntamento che ha lasciato di stucco tanto l' esigente piazza della Carnegie Hall di New York quanto la Royal Albert Hall di Londra. Il suo spettacolo è come un grande riassunto di stili, di impercettibili fusioni. "E' stato decisivo per me lavorare accanto a Leonard Bernstein. Era un profeta. Lui è con noi ogni giorno. Le sue canzoni sono dappertutto, per essere cantate ma anche come esempio di lucida, appassionata commistione. Ma ditemi: secondo voi la Maria di West Side Storyè una canzone come tutte le altre, oppure è una sprezzante, beffarda presa in giro delle etichette, di quel modo burbero di distinguere la musica in base ai generi?". E così il klezmer: che indica non solo il tentativo di riunire la scomposta famiglia della musica ebraica, ma anche "l' entusiasmo primitivo: klezmer è per me la metafora della comunicazione assoluta, quella della madre col figlio, dell' animale con l' altro animale". La stessa perfezione simbolica che Feidman incontrò interpretando lo spartito di John Williams per Schindler' s List: "Quel film rappresentò il senso di trasformazione della forza.
La gente moriva, ma niente moriva. Di solito prima di suonare in un film chiedo di vederlo. Anche Spielberg mi mandò la cassetta: ma dopo tre secondi ho chiuso gli occhi. Avevo capito e sentito già tutto.
Ero già dentro la storia. Era un messaggio di Dio".
</doc>
<doc id="52" genre="journalism" gender="M">
L' altro lato degli Oasis un' antologia di rarità
ROMA - Gli Oasis mostrano l' altra faccia. "The Masterplan", il cd uscito da qualche giorno in tutti i negozi, contiene una selezione delle loro "b-side", le "facciate b" dei loro singoli più famosi. Tali canzoni potrebbero essere definite degli sforzi minori o delle seconde scelte. Qualcuna avrebbe forse potuto avere maggior fortuna già prima di questa pubblicazione, altre sono semplici divertissement. "Non sono troppo sicuro che questa corsa all' archivio sia sempre la scelta più opportuna", ammette Noel Gallagher, leader della turbolenta band di Manchester "Anche perché quando ascolto alcune nostre vecchie cose ho sempre paura di dover ammettere che si tratta solo di "vecchie scemenze"". Noel e Liam Gallagher, fratelli "coltelli", sono sempre ai ferri corti. Una delle canzoni di "The masterplan", Talk tonight, è tratta dal repertorio acustico di Noel e all' artista ricorda un momento critico della prima tournée americana della band. "Ho iniziato a scriverla a Las Vegas. Era il nostro primo tour americano. Una sera io e Liam litigammo di brutto al Whisky a-Go-Go di Los Angeles. Probabilmente per le scarpe che indossava. Le cause delle nostre baruffe sono sempre banali, non lo sono però le conseguenze. Anche sulla musica è così. Se a Liam non piace una mia canzone so che non la canterà mai e so che finiremo per fare a botte. Ma so anche che spesso non gli va di cantare perché preferisce andare ad azzuffarsi in un pub". Alcune delle "b-side" degli Oasis hanno la qualità della canzoni maggiori. Rockin' chair, che originariamente doveva essere inclusa in "(What' s the story) Morning glory", è la somma di tema avvolgente e di un ritornello "killer" che avrebbe anche potuto essere stata pensata dai grandi autori inglesi che nei primi anni Sessanta crearono le sonorità del cosiddetto "Merseysound" (il Mersey è il fiume che bagna Liverpool) parlando con più innocenza e meno disponibilità di mezzi ad una gioventù diversa da quella che oggi compone il pubblico degli Oasis. Going nowhere è invece una delle più recenti: era già apparsa come "b- side" di Stand by me, uno dei brani più gettonati dell' ultimo disco degli Oasis "Be here now". "E' una delle canzoni di cui vado più fiero, tra le ultime che ho scritto, una canzone che sa piacevolmente di vecchio", dice Noel "Ed è anche il mio personale omaggio all' arte e alla musica di Burt Bacharach". Anche gli Oasis entrano dunque nel proprio armadio per tirar fuori qualcosa. Ed è la moda del momento. Il mercato della musica tende in questo periodo a privilegiare il passato. Ed è questa ricerca della memoria che attrae il pubblico, sempre più vicino a cofanetti celebrativi, dischi di rarità, antologie ragionate e tributi. Sul fenomeno dell' amarcord discografico "Musica!" propone un' inchiesta nel numero che sarà domani in edicola.
</doc>
<doc id="53" genre="journalism" gender="M">
Dobbiamo tornare a essere motore del cambiamento e della giustizia sociale
Caro direttore, nessuno a sinistra, nel campo democratico e progressista, può sottovalutare e liquidare la portata del cambiamento prodotto dai cittadini il 4 marzo. Penso che dobbiamo fare i conti fino in fondo con la cesura radicale che si è realizzata tra le culture fondative della nostra Repubblica e il Paese. Siamo a un cambio di scenario anche in Italia e il destino del Partito Democratico è legato alla sua capacità di proporre un'analisi profonda e una reazione conseguente all'altezza del tempo che abbiamo davanti a noi. Ovunque nel mondo la destra ha cambiato pelle nella seconda stagione della globalizzazione. Da ultra liberista è diventata paladina dell'ideologia della chiusura, dando così l'impressione di rispondere in particolare alle domande di protezione di larga parte dei cittadini più fragili. Al cambiamento del capitalismo globale ha fatto seguire una nuova proposta ideologica e politica. E la sinistra? È rimasta ferma. Ha continuato ovunque a professare la società aperta faticando sempre di più a porsi il problema degli ultimi. Faticando a riconoscere le frontiere dei bisogni generati da cambiamenti che ovunque hanno fatto emergere paure e solitudini. Il presente imprigiona, il futuro spaventa. E dentro questa perdita d'orizzonte si consuma la crisi di senso della sinistra.
L'allargamento della forbice delle diseguaglianze, in Italia come in occidente, ha prodotto smottamenti che hanno messo in discussione interi territori e figure sociali di riferimento un tempo pilastri essenziali del Paese. A ciò si aggiunga la fatica della responsabilità di governo anche quando si sono compiute importanti scelte di avanzamento dei diritti e riforme economiche e sociali necessarie. E limiti ed errori compiuti in primo luogo al sud, dove i cittadini hanno prevalentemente votato "contro" di noi per esprimere una domanda radicale di rinnovamento della politica.
Penso che per ripartire serva una nuova prospettiva democratica in grado prima di tutto di rimettere al centro del nostro impegno l'urgenza di un valore antico ma quanto mai attuale: la giustizia. Ci sono battaglie da condurre e sono sfide di giustizia. Che si tratti delle donne ancora sottopagate nei loro lavori e nella loro fatica di conciliazione coi tempi di vita, che si ascoltino le voci di tanti giovani del mezzogiorno senza prospettive e certezze, che si pensi a lavoratori e disoccupati a cui garantire concretamente protezione e reddito con strumenti realmente universalistici o che si affronti il futuro delle periferie urbane dove è più evidente il bisogno di costruire integrazione e sicurezza nella piena cittadinanza. Credo, come altri, che abbiamo bisogno di organizzare una nuova risposta ai bisogni di protezione dei cittadini. L'alternativa all'individualismo e alla chiusura torna ad essere la comunità. E dunque un nuovo contratto sociale capace di proteggere e promuovere. In grado di riconoscere il "valore condiviso", il mutualismo e i cittadini come protagonisti attivi e non solo come consumatori (anche delle istituzioni e della politica). Si tratta di realizzare un vero cambio di prospettiva prendendo certamente anche il buono che abbiamo seminato in questi anni che c'è e va riconosciuto.
Rimettere al centro la giustizia sociale, rispondere ai bisogni con una idea forte di comunità, dare forma a nuovi diritti ma anche a nuovi doveri e responsabilità.
Affrontare la questione ineludibile della sostenibilità integrale dello sviluppo a partire dalla sua svolta ecologica. E riproporsi come il soggetto capace di sostenere con coraggio il rinnovamento della democrazia rappresentativa, la riforma delle sue istituzioni per garantirne un corretto funzionamento verso persone, famiglie e imprese e nuove pratiche di partecipazione dei cittadini alle scelte pubbliche. Dunque, un'idea di società, più che un menù di promesse. Una prospettiva e una speranza possibile per il futuro, più che un semplice programma. Un impegno da collocare dentro una chiara scelta di campo europeista, perché proprio l'Europa dovrà essere lo spazio di cittadinanza fondamentale per questa svolta, pena la sua definitiva decadenza. Anche per questo le prossime elezioni europee 2019 saranno un banco di prova essenziale per l'alternativa progressista ai ripiegamenti nazionalisti e ai populismi autoritari.
Lavoro perché il Partito Democratico sia capace di offrire a tanti questa proposta d'impegno. Siamo nati come il partito del cambiamento del Paese; dobbiamo ritrovare le nostre ragioni ripartendo esattamente da questa missione.
Ed è giusto, anzi necessario, che questo sforzo attraversi il PD ma vada anche oltre. C'è da allargare il campo e da superare vecchi e nuovi conflitti. C'è da chiedere un passo avanti a tante energie pronte a dare una mano e figlie di esperienze forti in campo sociale, culturale, associativo. "Il mare calmo non ha mai fatto buoni marinai" mi ha detto un caro amico e compagno. Ha ragione.
Ora il mare non è certo calmo ma proprio per questo vale la pena di navigare insieme. E solo insieme prendere la rotta giusta.
</doc>
<doc id="54" genre="journalism" gender="M">
Leo si ribella: Berlusconi lo dica, e me ne vado
MILANO - Mai nessun allenatore nell' era berlusconiana aveva osato tanto nei confronti del datore di lavoro rossonero. Tutti (da Zaccheroni ad Ancelotti) avevano incassato, più o meno di buon grado, le periodiche critiche da parte del Cavaliere. Alla fine a sbottare è stato proprio il tecnico che, fin dal giorno della sua investitura, ha dovuto convivere con l' etichetta di "aziendalista". Ieri invece Leonardo ha deciso di reagire alla bacchettata di Berlusconi dopo il ko col Manchester United («Il Milan è una bella squadra se la facessero giocare bene»), imbracciando la parola che scuote ogni gerarchia troppo rigida: libertà. «Io lavoro con la mia libertà, non la perderò mai. La mia libertà è molto chiara», ha detto il brasiliano che due settimane fa aveva ammortizzato la bocciatura del premier all' acquisto di Mancini citando un insegnamento materno («Mia mamma mi ha spiegato che non serve sprecare energie a cambiare quello che non puoi cambiare»). Al secondo affondo di Berlusconi, che ieri ha lasciato Roma per raggiungere Arcore, il Campione del Mondo 1994 ha scelto una via più diretta: «Se il presidente ritiene che mi devo mettere da parte, basta una parola. Non ho problemi di contratto, la società non pagherà mai due allenatori. Tutti vogliono vincere, io come il presidente. Ma le cose vanno analizzate con logica». E anche la strenua difesa della squadra contiene un' implicita critica alla recente gestione berlusconiana, votata al risparmio, che ha partorito mercati tutt' altro che faraonici: «Questi giocatori sono stati eccezionali. Hanno dato l' anima, facendo anche più di quello che potevano. Talvolta sono andati al di là della loro possibilità fisica. Per andare avanti serve tranquillità. Queste cose non fanno bene alla squadra. E non le fanno male solo perché si tratta di un gruppo maturo». E Leonardo deve fronteggiare anche alcune ristrettezze dovute agli infortuni: Flamini, ko a causa di un problema muscolare agli adduttori, si aggiunge a una lista di indisponibili nella quale compaiono anche Antonini, Kaladze, Mancini, Onyewu, Zambrotta e Seedorf. Rientra Borriello, il cui utilizzo potrebbe essere dosato in vista del recupero di mercoledì con la Fiorentina (pronti Inzaghi e Huntelaar per uno spezzone di partita). Sulla sinistra in difesa è stato provato Bonera. E poi continua il dilemma-portiere: Leonardo si rende conto delle incertezze di Dida, ma non è ancora sicuro che sia venuto il momento giusto per spedire stabilmente tra i pali Abbiati.
</doc>
<doc id="55" genre="journalism" gender="M">
Balotelli ai genitori biologici 'Mi avete solo abbandonato'
Forse è per questo passato complicato che non esulta felice dopo i gol come tutti gli altri calciatori del mondo. Anche dopo la prima rete in Champions League, segnata martedì sera a Nicosia con l' Anorthosis in una partita rocambolesca, Mario Balotelli ha abbozzato un sorriso e allargato le braccia per un attimo, prima di riprendere a caracollare con la sua andatura caratteristica. Perché, dietro i lampi di una carriera da fenomeno precoce, il 18enne attaccante dell' Inter vive una vicenda difficile. E ieri ha affidato la sua rabbia a un comunicato pubblicato sul suo sito personale e dedicato ai genitori naturali, Thomas e Rose Barwuah, con i quali ha condiviso solo i primi mesi di vita: «Vorrei chiarire pubblicamente un paio di cose. Nessuno li ha mai costretti ad abbandonarmi in ospedale e a sparire negli anni successivi all' affido. Perché escono allo scoperto solo adesso che sono diventato un giocatore di serie A? Con loro non c' è nessun legame, per me sono degli estranei». Amarissima la chiusura: «Penso che, se non fossi diventato Mario Balotelli, di me ai signori Barwuah non gliene importerebbe nulla». Thomas e Rose lo hanno messo al mondo a Palermo nel 1990, ma, all' età di due anni, Mario è stato dato in affido alla famiglia Balotelli: papà Franco, mamma Silvia, i fratelli Corrado, Giovanni e Cristina. Ed è con loro che è cresciuto prima a Brescia e poi a Concesio, un paese nei dintorni della città lombarda, non lontano da Bagnolo Mella, dove si sono stabiliti i genitori naturali. Lo sfogo di Mario nasce da alcune interviste rilasciate dai Barwuah nelle ultime settimane, ricostruzioni del passato che evidentemente hanno molto ferito l' azzurrino. Dopo aver ottenuto la cittadinanza italiana nello scorso agosto, Balotelli ha ancora un sogno: «Spero di essere adottato da quelli che considero i miei veri genitori». E poi c' è un desiderio comune a tutti gli altri compagni nerazzurri: vedere già domenica con l' Udinese un miglioramento rispetto alle ultime uscite della squadra Campione d' Italia. Proprio per questo motivo, ieri Massimo Moratti si è sentito con Josè Mourinho. Nessun allarme, ma solo la volontà di parlare di questo momento non esaltante. Tutta la società si stringe intorno alla squadra: il dt Marco Branca e il consulente di mercato Lele Oriali hanno seguito l' allenamento di ieri mattina alla Pinetina. Senza dimenticare di tenere sotto osservazione i possibili campioni di domani: la settimana scorsa un osservatore dell' Inter ha seguito il fantasista brasiliano del Bayer Leverkusen, Renato Augusto, 20 anni.
</doc>
<doc id="56" genre="journalism" gender="M">
'Non so se resisterò sei mesi senza giocare'
MILANO - E' svanita nello studio del dottor Martens ad Anversa la speranza di Gennaro Gattuso di evitare l' intervento al legamento crociato del ginocchio destro, rotto domenica scorsa nei primi minuti di Milan-Catania. Il mediano rossonero, rientrato in Italia dopo la visita, sarà operato il 19 dicembre. Più di una settimana di intermezzo per permettere all' articolazione di sgonfiarsi. Poi, dopo l' operazione, Gattuso effettuerà la riabilitazione a Milanello. «Speravo in qualcosa di meglio, ma la prendo come una nuova battaglia: ne ho vinte tante, vincerò anche questa. Il terreno di San Siro ha contribuito al mio infortunio», ha detto ai microfoni di Sky Sport e Telelombardia. Anche in questo giorno triste, Gattuso, accompagnato dal suo procuratore D' Amico e dal coordinatore sanitario rossonero Meersseman, è riuscito a stupire: «Martens era incredulo quando ha saputo che ho giocato per 80 minuti con il crociato rotto». E la sorpresa aumenta se si pensa che il legamento presentava una piccola lesione fin da aprile. D' Amico frena il suo assistito: «Tempi di recupero? I canonici sei mesi». Ma Gattuso scalpita: «Non so se ce la farò, non sono rimasto mai fermo per così tanto tempo. Sogno di tornare per la finale di Coppa Uefa (20 maggio a Istanbul, ndr)». E, mentre Ancelotti spiega che Beckham può sostituire Rino («Ma, quando l' inglese tornerà in America, sarà dura»), e dice che per il suo infortunio e quello di Nesta non si poteva fare nulla mentre per altri forse sì, il Milan ha scavalcato tutti nella corsa al difensore brasiliano Thiago Silva: il centrale resterà al Fluminense fino a giugno e poi si trasferirà in Italia. E in tema di mercato Ancelotti butta lì una battuta: «Regalerò a Del Piero una maglia numero 10 così magari gli viene voglia di finire la carriera da noi...».
</doc>
<doc id="57" genre="journalism" gender="M">
La Roma stronca il Milan botta e risposta, chiude Totti
MILANO Il caldo tropicale di San Siro ha liquefatto il copione originale fino a ribaltarlo. Alla fine il capitano che lascia il campo felice è Francesco Totti, non Paolo Maldini che avrebbe dovuto blindare la qualificazione diretta in Champions League del suo Milan ed essere festeggiato da tutto lo stadio. Ride invece il numero 10 della Roma chea cinque minuti dalla fine gira per il campo con il pollice in bocca dopo aver trafitto Dida con una punizione potente e precisa. E' la rete che regala ai giallorossi la qualificazione alla prossima Europa League, l' ex Coppa Uefa. E proietta un raggio di luce sull' incertezza societaria del club capitolino: «Ho piacere che rimangano i Sensi», dice a fine gara Luciano Spalletti. Ma non è ancora se lui rimarrà: «Si può prescindere da tutti - aggiunge sibillinamente il tecnico giallorosso - quando un calciatore non vuol stare in un posto va lasciato andare, altrimenti non rende come potrebbe. E questo vale anche per gli allenatori». Il pomeriggio si era aperto con un' altra punizione fenomenale, confezionata da Riise al 36' del primo tempo, il secondo gol del norvegese a San Siro dopo quello segnato all' Intera marzo. E' il segnale che il pomeriggio rossonero sarebbe stato tutt' altro che celebrativo. Lo svantaggio spinge Ancelotti a ridisegnare la squadra. Nell' intervallo resta negli spogliatoi Beckham, sostituito da Seedorf. Al quarto d' ora della ripresa, escono Jankulovski e Pato ed entrano Zambrotta e Ronaldinho. L' uscita di scena del Papero viene accolta dai fischi del pubblico che non gradisce la mossa. Ma il bersaglio principale delle critiche è l' arbitro De Marco, contestato dai rossoneri per non aver concesso due rigori al Milan. I contatti incriminati sono quelli di Juan con Inzaghi e Motta con Zambrotta. Queste decisioni alla fine costeranno l' espulsione di Ambrosini, furibondo con il direttore di gara: il pesarese esce da protagonista. Suoi i gol che hanno tenuto in piedi il Milan fino alla punizione di Totti, suo l' 1-1 a inizio ripresa così come il 2-2 dopo il raddoppio in contropiede di Menez. Ma della generosità di Ambrosini, che sarà squalificato, non potrà servirsi il Milan per non naufragare a Firenze la settimana prossima. Nelle parole di Ancelotti il dispiacere per questo finale angosciante si somma al dolore per la prossima separazione dalla panchina: «E' stata una giornata importante, ma in maniera negativa. Siamo stati ingenui e superficiali. Eravamo ad un passo dalla Champions. Adesso dobbiamo fare quello che non volevamo fare: giocarci la qualificazione a Firenze. Abbiamo un piccolo vantaggio, ma non dobbiamo farci troppo affidamento. Senza Champions, sarebbe la fine». Quasi senza pensarci la Roma esce contenta dalla fornace di San Siro (Cassetti è stato vittima di un colpo di sole). E Totti sorride più di tutti. La punizione del 3-2 lo porta a un gol da Giampiero Boniperti nella classifica dei marcatori di tutti i tempi in serie: 178 per l' ex bianconero, 177 per il giallorosso. «Domenica con il Torino lo supero».
</doc>
<doc id="58" genre="journalism" gender="M">
L' Eni fa il pieno di profitti
MILANO - L' Eni va. Incamera i primi 2 miliardi di euro di utile netto del suo esercizio, relativi al primo trimestre. Un progresso del 45% da dodici mesi prima, legato in parte a entrate extra (191 milioni di proventi per il contenzioso ex Enimont) e al caro petrolio. Non a caso balzi analoghi dei profitti trimestrali registrano le rivali TotalFina (+48%), Royal Dutch (+136%) ed Exxon (+237%). Tuttavia la società guidata da Vittorio Mincato è tra le più colpite dall' effetto cambi: l' euro ha rubato il 22,5% al dollaro in un anno, dimezzando l' effetto degli aumenti del greggio. Secondo stime della società, ogni rafforzamento di 5 centesimi della valuta unica sul biglietto verde, in uno scenario di nove mesi, erode all' Eni 250 milioni di utile operativo, ossia 110 milioni netti. «Se l' euro rimarrà ai livelli attuali, il prezzo effettivo del barile nel 2003 sarà per noi inferiore all' anno prima, le società europee sono meno favorite» ha detto Mincato, pur sottolineando «un risultato di queste dimensioni nonostante la congiuntura avversa». Profitti operativi a 3,3 miliardi (+23%), ricavi caratteristici a 14,36 miliardi (+13%), grazie a una produzione giornaliera salita a 1,5 milioni di barili da 1,44. I flussi di cassa hanno coperto quasi tutto il fabbisogno per investimenti e partecipazioni: oltre 5,24 miliardi di cui circa metà spesi per l' Opa Italgas e un altro miliardo per l' Opa Fortum. Non si intacca quindi il rapporto tra debiti e patrimonio netto, a 0,41 contro 0,39 a fine anno; per gli analisti è la notizia migliore. Nel settore gas, ultima scommessa manageriale, gli ambiziosi target forniti con l' incorporazione di Italgas «sono finora stati rispettati», ha detto Mincato. La crescita dei volumi è tutta sull' estero, dove salgono a 5,3 i miliardi di metri cubi (+51%), stabili in Italia a 18,9 miliardi. Da lunedì aprirà, sotto la guida dell' ex presidente Italgas, Alberto Meomartini, una vice direzione generale italiana della Divisione gas & power, che concentra le attività commerciali di Snam, Italgas ed Enipower. Un' altra, nuova frontiera potrebbe essere l' Iraq. «Ci riteniamo in buona posizione per essere tenuti in considerazione», ha detto Mincato parlando della ricostruzione dei campi di Saddam. Eni e la controllata Saipem hanno competenze tecniche ed entrature politiche per riuscire; specie dopo che Halliburton, testa d' ariete dell' entourage dei Bush, ha ammesso il caso di corruzione in Nigeria finendo nel mirino della Sec.
</doc>
<doc id="59" genre="journalism" gender="M">
Autostrade al massimo storico
MILANO - Autostrade non si ferma più. Dopo la chiusura dell' Opa, quasi due mesi fa, il titolo dei pedaggi viaggiava sui 10 euro offerti; ieri ha sfondato l' ennesimo tetto a 11,52 euro, dopo un rialzo del 4%. E non è detto sia finita: tra le principali spinte di giornata alla quotazione c' è infatti uno studio di Morgan Stanley, che ha spostato in avanti il prezzo obiettivo da 12 a 14,4 euro, sullo slogan "Non c' è più ragione per essere conservativi". Gli acquisti sono diffusi, anche se inferiori a inizio anno, dopo che l' 83% del capitale ha aderito all' offerta di Benetton & soci, lasciando le quotazioni in balia di un flottante esiguo. Tra i non adepti, il crescendo di Autostrade post Opa ha i crismi del paradosso. Come può apprezzarsi una società che ha subito l' offerta a debito, in procinto di essere "scaricato" sulla preda attraverso la fusione con la società veicolo, che porterà l' indebitamento a 9 miliardi dai 2,2 precedenti? La risposta passa per i diversi rendimenti dei capitali in ballo. «è come comprare una casa facendo quasi solo debiti, se poi sai che il mutuo ti costerà comunque meno dei ricavi garantiti dall' affitto dell' immobile», esemplifica un operatore di Borsa. Gli analisti di Morgan Stanley hanno messo in cifre la questione: il costo dei debiti dopo l' Opa e la fusione con Newco28, che non farà scendere i rating delle agenzie, scende da 700 punti base a 620; allo stesso modo la banca d' affari riduce a 450 punti base il premio stimato per ripagare l' investimento. Si allarga così il margine tra costo del debito e resa del capitale, che migliorerà ulteriormente una volta realizzato il piano investimenti da 10 miliardi. Non c' è inganno insomma, gli analisti invocano piuttosto la matematica, anche se tutto sarebbe diverso se il costo del denaro non fosse ai minimi storici. Avevano capito tutto i fondi speculativi anglosassoni, parziali artefici del ritocco dell' Opa a 10 euro da 9,5, anche se poi non avevano consegnato gran parte dei loro pacchetti, consci che il leveraged buyout a 10 euro implicava una crescita fino a 12 euro in due anni; il tempo sta dando loro ragione in anticipo. Meno preveggenti i gestori italiani, molti dei quali hanno aderito all' Opa a 10 euro e ora si vedono "costretti" a un riacquisto più salato. Sta di fatto che Autostrade continua la sua marcia incurante, se non per l' incognita delle tariffe. La pratica è in mano ai giuristi ministeriali, che diranno entro breve se ci sono spazi di manovra nella convenzione Anas-Autostrade. A quel punto la palla tornerà al Nars, che darà il suo parere prima della decisione finale del Cipe. In teoria tutto deve concludersi entro fine aprile. Ma il rischio di un nuovo slittamento c' è.
</doc>
<doc id="60" genre="journalism" gender="M">
Una svolta anche alle Generali cda allargato, presidente per tre anni
MILANO - Sistemato il tetto (Mediobanca), si pensa alle fondamenta (Generali) con più leggerezza. Senza scossoni, senza certe rivoluzioni annunciate e destinate a rientrare quando la nuova banca d' affari meneghina, socia forte del Leone al 13,6%, prenderà forma. In Generali il fronte delle "banche ribelli" (solo Unicredit, Capitalia e Mps hanno aggregato oltre il 10% in un patto di consultazione) prepara il ripiego, pago di difendere l' investimento al piano superiore. Esisterebbe già un mandato conferito alla stessa Mediobanca perché riversi in mani amiche le azioni di proprietà delle banche, anche consolidando la presenza diretta e indiretta di piazzetta Cuccia in Generali. Infine, il presidente Antoine Bernheim starà a Trieste un altro anno, anzi ci si prepara a modificare lo statuto per allungare al triennio la scadenza di presidenza ed esecutivo. La parola Generali non ricorre nel comunicato del patto di Mediobanca, nonostante due pagine siano una lunghezza inaudita a queste latitudini. Ciò non significa trascuratezza, piuttosto vuol dire che il fronte guidato da Alessandro Profumo e Cesare Geronzi l' ha spuntata sulle insistenze dei francesi, che volevano tenere il futuro del Leone nella trattativa intavolata da Piergaetano Marchetti. Il futuro del Leone, invece, si affronta a parte, anche se è già stato pensato e declinato. Tuttavia manca il nero su bianco e tutto è ancora passibile di modifiche; specialmente fino a lunedì, quando l' assemblea riunita del sindacato Mediobanca dovrà esaminare "il lodo Marchetti", e parlerà anche delle cose triestine. Bernheim, al vaglio dell' assemblea ordinaria del 26 aprile insieme ai conti 2002 (chiuso con un rosso di 754 milioni di euro) resterà al suo posto. è un punto a favore dei francesi, poiché il fronte bancario non ha in grande stima i vertici triestini. Il loro rinnovo ulteriore, con mandati che si vorrebbero allungare a tre anni, dipenderà sostanzialmente dai risultati della compagnia. I tempi di questa modifica statutaria non sono ancora chiari, tanto c' è un anno a disposizione. Tra poco, invece, a fine aprile, il consiglio si arricchirà di nuovi membri indipendenti, espressione delle minoranze e scelti dai soci del patto di consultazione. La presenza delle banche nel capitale si ridurrà gradualmente, viceversa Mediobanca s' appresta ad arrotondare la quota, acquistando titoli da qualche fresco socio triestino che potrebbe rientrare in Piazzetta Cuccia, in quella che si vuol consolidare come la "holding" di Generali (anche se la legge bancaria impone un limite al 15%). Un problema annesso alla vendita di quote delle banche è legato alle potenziali minusvalenze che Unicredit e Capitalia rischiano, mentre Mps per ora sembra poco intenzionata a scendere dal 3,1%. Non è escluso che a Trieste si configuri un patto con qualche forza amica, magari scelta tra gli enti bancari, destinati a rimanere più stabilmente nel capitale triestino: Fondazione Cariverona detiene l' 1,9% di Generali, Cariplo ha l' 1,6% e la Compagnia SanPaolo lo 0,6%.
</doc>
<doc id="61" genre="journalism" gender="M">
Abbiamo salvato il sistema
MILANO - Il giorno dopo della nuova Mediobanca ha le insegne della continuità, non della rivoluzione. Lo illustrano le dichiarazioni di importanti soci come Cesare Geronzi e Marco Tronchetti Provera, lo testimonia l' andamento dei titoli coinvolti (calo dell' 1,3% per la banca d' affari, "compensato" dal +0,6% della partecipata Generali). E poco pare mutato nelle abitudini di Vincenzo Maranghi, che come sempre alle sette e tre quarti s' è presentato al lavoro, per sbrigare le ultime pratiche prime delle dimissioni con data domenica 13. L' accordo raggiunto «ricostruisce un sistema di relazioni amichevoli volte a preservare la stabilità del sistema finanziario e bancario italiano - ha detto il presidente di Capitalia, Cesare Geronzi - e consente a Mediobanca di restare un elemento centrale nel nostro paese per l' attività di banca d' affari». Il banchiere capitolino, apparso molto soddisfatto, ha ribadito come la quota di Capitalia in Piazzetta Cuccia, che nel nuovo patto scenderà dall' 8% al 6%, rimane strategica. Geronzi ha anche aperto una finestra sul futuro di Mediobanca: «Nelle intenzioni c' è uno sviluppo ulteriore; a partire dal 2004 potrebbe cambiare la governance in modo più simile a quella vigente in Germania, Olanda e altri Paesi, con un supervisory board in cui sono rappresentati i soci e un comitato dei direttori che governa». Con questo argomento il banchiere ha respinto le reiterate accuse di conflitto di interesse tra la banca d' affari e gli istituti soci che ne ricalcano l' attività. Il conflitto, ha detto Geronzi, «esiste più per gli imprenditori che sono al tempo stesso azionisti partecipati e clienti di Mediobanca». Non la pensa così Bruno Tabacci (Udc), presidente della Commissione Attività Produttive alla Camera: «Non si capisce se il nuovo patto fra soci, che sembra essere costruito con Maranghi come bersaglio, in realtà non intenda cambiare profondamente natura e ruolo di Mediobanca. Lo vedremo presto». Tabacci si chiede «se si permetterà o no al management di lavorare, in presenza del permanere di evidenti e inquietanti conflitti di intersse tra Mediobanca e i suoi azionisti». Per ora si può di certo dire, lo sottolineano autorevoli fonti bancarie, che il mandato al presidente Gabriele Galateri, al direttore generale Alberto Nagel e al prossimo direttore generale Renato Pagliaro appare ampio e totale. E Maranghi, l' escluso? Ha cominciato la sua giornata in banca, come fa da oltre trent' anni, ma è uscito per la pausa pranzo senza rientrare. In questi giorni l' amministratore delegato uscente potrebbe fare scalo a Roma, a salutare i dipendenti della sede di Piazza di Spagna. Descritto tranquillo di umore, il delfino di Cuccia sta mettendo a punto gli ultimi dettagli, tra cui il resoconto delle sue dimissioni nel prossimo bilancio Mediobanca, che uscirà a ottobre. Maranghi è stato inflessibile perché nella relazione sull' esercizio non vi sia la parola "ringraziamenti", ma solo un rigo che dia conto delle sue dimissioni, effettive dal 13 aprile 2003. L' indomani, giorno del cda, Maranghi non ci sarà, e neppure il dimissionario presidente Francesco Cingano. Al posto loro verranno cooptati Galateri e Vincent Bollorè, nuovo membro delle quote sindacate per conto dei francesi. Al finanziere bretone si affiancheranno Antoine Bernheinm e Tarak Ben Ammar, in un successivo consiglio da tenersi in un paio di settimane. Un riconoscimento a Maranghi lo ha tributato anche Marco Tronchetti Provera, tra i maggiori soci industriali di Piazzetta Cuccia: «Nell' accordo raggiunto, che coinvolge tutte le parti e garantisce il rilancio di Mediobanca, la sua autonomia e il suo ruolo istituzionale, c' è stato un importante ruolo svolto da Vincenzo Maranghi». Questa corale mancanza di scossoni lascia ben sperare tra le mura di Palazzo Koch, dove chi conosce i rovelli del governatore Antonio Fazio sottolinea come la soluzione trovata possa ricompattare il sistema del credito nazionale, rendendolo più coeso e rispettoso delle regole. Caratteristiche preziose perché le banche escano più incolumi possibili da questa stagione tormentata.
</doc>
<doc id="62" genre="journalism" gender="M">
Più trasparenza a Piazza Affari nuove regole per le società quotate
MILANO - è l' alba di un nuovo giorno per le regole del mercato italiano. La stagione degli scandali finanziari ha almeno spinto ad arginare e sanzionare più severamente i misfatti di chi fa business, e Piazza Affari vuol fare la sua parte. L' anno che comincia reca novità regolamentari importanti, che nella vulgata si chiamano "internal dealing" e "rapporti con parti correlate". Il 2003 promette inoltre l' aumento dei virtuosi costumi del Codice di autodisciplina per società quotate, rivisto in luglio, e le modifiche ai regolamenti di Borsa per consolidare le realtà minori, specie al Nuovo Mercato. La novità principale, quella sulle compravendite di titoli propri da parte dei primattori delle società quotate (o internal dealing), ha i crismi del parto travagliato. Per mesi infatti i gruppi di pressione (principalmente Assogestioni, Assonime e Abi) si sono combattuti sul tema, con negli occhi il fresco scandalo destato dall' attivismo degli amministratori di Bipop nel vendere o comprare azioni della banca bresciana. N' è sortita una misura di compromesso, nella forma e nella sostanza: entra nel Regolamento Emittenti ma non è cogente né direttamente sanzionabile; è espressa attraverso due parametri (movimentazioni di titoli di valore superiore a 50mila euro da riferire ogni trimestre per le "persone rilevanti" dell' azienda, comunicazione "senza indugio", cioè immediata, per controvalori oltre 250mila) che sta alle società recepire, controllare e divulgare. Altro adempimento in arrivo è quello che la Consob impone sulle operazioni con parti correlate. In sostanza, da inizio 2003 è obbligatorio, ai sensi dell' articolo 71 bis del Regolamento Emittenti, diffondere al mercato le transazioni con soggetti in rapporti con la società in questione. La Consob aveva messo per iscritto il concetto a settembre scorso, ma per cause tecniche dal 1° ottobre 2002 si è slittati di tre mesi. S' intendono per "parti correlate" i soggetti che controllano la società in essere o ne sono controllati, quelli a essa collegati o che vi esercitano «un' influenza notevole», e chi ha funzioni amministrative, dirigenti e i loro «stretti familiari». L' amministratore delegato, per esempio, vende la palazzina di rappresentanza al cognato? Lo può fare, ma non senza darne notizia e adeguate motivazioni. Conseguentemente, e senza entusiasmo, le società stanno approntando procedure ad hoc, per operazioni lecite ma che d' ora in poi rischieranno la "sanzione immateriale" del mercato: un bel ribasso punitivo dei titoli. Non è tutto, il 2003 riserva altre novità. Intanto, un' ondata di adozioni delle modifiche del Codice ex Preda, la cui geometria variabile e volontaria s' è estesa a nuovi campi: l' avvio di un nuovo esercizio potrebbe essere occasione per adeguare gli standard su aspetti quali i comitati Audit, i comitati remunerazioni e gli amministratori indipendenti. Inoltre, la Consob entro pochi giorni vaglierà le modifiche regolamentari votate dall' assemblea di Borsa Spa che avvicinano i criteri delle società del Nuovo Mercato e del segmento Star alla best practice di Piazza Affari. Infine, sempre l' autorità di Luigi Spaventa ha diffuso giorni fa la bozza di modifica ai Regolamenti Emittenti e dei Mercati, per aprire alla concorrenza sui mercati regolamentati in Italia. Il riferimento è a Tlx, circuito alternativo a Piazza Affari lanciato e gestito da Unicredit, punta di diamante tra le banche nazionali nonché primo azionista di Borsa spa. Tanto per stare in tema di parti correlate.
</doc>
<doc id="63" genre="journalism" gender="M">
Patto segreto banche-Lingotto così i crediti diventano azioni
MILANO - Colaninno, Guido Roberto Vitale, Rossignolo... Chiunque abbia un progetto per salvare la Fiat, dovrà fare i conti con quel contratto: la casa torinese è nelle mani delle banche che le hanno erogato, il 26 luglio 2002 a Londra, un prestito convertibile in azioni da 3 miliardi di euro, che oltre a ridare ossigeno vitale al gruppo ha praticamente messo gli Agnelli alla mercè dei creditori. Saranno questi ultimi (Capitalia, Intesa, SanPaolo Imi, Unicredit, Bds, Bnl, Montepaschi, Abn Amro e Bnp Paribas, in quote circa proporzionali alla loro precedente esposizione su Torino) ad aprire o chiudere la porta stretta al salvatore di turno. Sfogliare le 41 pagine inedite del contratto tra il pool di banche e la casa torinese - zeppe di omissis nella versione resa pubblica, monca inoltre di una cinquantina di fogli allegati - permette di constatare agilmente come la conversione del prestito in azioni Fiat, evento che darà la maggioranza relativa del capitale agli istituti creditizi, sia uno scenario tutt' altro che ipotetico. Anzi, quasi dato per scontato: si tratta soltanto di decidere il quando e il come. Basta leggere l' oggetto del contratto, dove le parti pattuiscono che «è loro precisa volontà che il rimborso del capitale... avvenga mediante compensazione con gli obblighi di sottoscrizione e liberazione di nuove azioni Fiat allorquando diverrà efficace l' impegno»; tale compensazione (in pratica il risarcimento tra l' obbligo di rimborso del prestito dovuto da Fiat e l' obbligo di sottoscrizione e versamento degli istituti) è da intendersi «quale unico mezzo di esecuzione dell' impegno alla sottoscrizione delle azioni, essenziale per la validità dello stesso». Il pool bancario, per il triennio che scade a luglio 2005, presta denaro a Fiat Spa ad un tasso annuo di 150 punti base sopra l' Euribor a sei mesi - attualmente il 2,9% - pagabile semestralmente in contanti, così come, per pronta cassa, Fiat deve pagare tutti gli oneri aggiuntivi ai prestatori. In pratica, l' interesse da versare sui 3 miliardi è di circa il 4,5% l' anno, ma il tasso si fa molto più «salato» in caso di eventi di «step up», che fanno incrementare automaticamente di 100 punti base la rata (in soldoni, fanno 30 milioni di euro in più l' anno). Il sovrapprezzo si applica in caso di constatazione dell' improbabile raggiungimento degli obiettivi di indebitamento previsti, ovvero di declassamento a livello di junk bond da parte delle agenzie di rating (di recente lo "schiaffo" è giunto da Moody' s, ma pare che S&P; si appresti a imitarla; a quel punto, basterà il giudizio delle agenzie minori a scongiurare il rischio?); oppure nell' obbligo di consolidare in capo al gruppo Fiat i debiti della partecipata Italenergia, o infine il mancato pagamento di debiti per cassa per venti giorni, o di debiti equivalenti per oltre 200 milioni per le società del gruppo. Come noto, ciò che accadrà a luglio 2005 (rimborso del prestito o ingresso delle banche nel capitale Fiat) può essere anticipato da una serie di «eventi»: amministrazione controllata di Fiat o richiesta di fallimento, insolvenza di una società del gruppo, mancata revisione del bilancio, Opa sulla torinese, mancato rispetto degli obiettivi finanziari di marzo 2003 (ma in tal caso le banche possono sottoscrivere azioni per massimi 2 miliardi, e a partire dal gennaio 2004, lasciando ai manager torinesi il tempo per «ulteriori cessioni»). Altro caso che dà alle banche facoltà di conversione precoce è proprio il «mancato mantenimento del rating», sottintendendo «Rating rilevante», ossia al disopra del livello dei junk bond. In questa fattispecie il contratto, anche qui senza chiarire a quali agenzie internazionali si riferisca, lascia tempo fino a luglio 2004 per "recuperare" l' investment grade, soglia che divide i "titoli spazzatura" da quelli acquistabili da fondi e gestioni ordinarie. Un grosso problema, in caso di conversione anticipata, è rappresentato poi dal prezzo di carico che le banche si accingerebbero a scrivere nei loro bilanci: è previsto che scaturisca dal valore medio tra 15,5 euro (il prezzo di Borsa dell' epoca) e la media degli ultimi sei mesi di scambi. Considerato che oggi il valore di Fiat è di 8,6 euro, convertendo ora le banche pagherebbero cifre molto, molto alte, e diventerebbero prime socie di Fiat a un prezzo di oltre 12 euro per azione.
</doc>
<doc id="64" genre="journalism" gender="M">
Fiat, meno perdite e debiti
MILANO - La cura da cavallo prescritta a luglio fa effetto, e Fiat centra in anticipo l' obiettivo di ridurre il debito a 3 miliardi di euro entro marzo. Le banche creditrici, viste ieri dall' amministratore delegato Alessandro Barberis, esprimono apprezzamento, in sintonia col socio americano General Motors. Al contempo, l' idea di integrare il piano separando l' auto dalle altre attività Fiat si rafforza, e prelude alla "fase due" che da giorni aleggia nel confronto coi creditori, e chiarirà definitivamente il ruolo della famiglia Agnelli e quello di eventuali outsider. Nelle stesse ore monta la ridda delle soluzioni alternative: il progetto redatto da Guido Roberto Vitale, «a titolo personale» ma in sicuro contatto col Tesoro, fa discutere; la Hopa di Emilio Gnutti si ritrova un dossier sul tavolo che prevederebbe un intervento defilato al fianco della proprietà torinese, forse addirittura dietro suo informale invito. Roberto Colaninno, l' outsider numero uno, incontra Gianni Letta a Roma e rimugina sul muro che gli oppongono le banche, intente a cucinargli una pietanza (l' auto scissa dal gruppo e quotata in Borsa) che saggerà appieno le sue vere intenzioni "industriali". Ieri sera i principali creditori di Fiat e l' amministratore delegato Alessandro Barberis hanno accreditato toni meno pessimistici degli ultimi sentiti: l' azienda ha «illustrato i progressi» dell' ultimo trimestre 2002, soprattutto il miglioramento dei debiti, più che dimezzati a 2,7 miliardi, grazie «all' incremento del cash flow e alle dismissioni». La parte finale del comunicato, più anodina, esprime la disponibilità degli istituti a compiere, «insieme all' azienda, analisi su eventuali sviluppi finanziari» da allegare al piano. è la conferma che l' idea di scindere l' auto procede: potrebbe vedere la luce tra 15 giorni, messe a punto le tecnicalità e magari accludendo Ferrari e Maserati - i marchi più ambiti e più sani - al resto delle attività a quattro ruote. Oggi, terzo giorno filato, i banchieri Fiat s' incontrano. Stavolta a Roma, e a ranghi allargati a tutti i finanziatori del prestito convertibile in azioni Fiat da 3 miliardi di euro del luglio scorso: a Intesa, Capitalia, Unicredit e Sanpaolo Imi si aggiungono Bnl (ospite della riunione), Mps, Abn Amro e Bnp, per un giro di tavolo sugli sviluppi del piano. Piazza Affari, che ha lasciato invariato il titolo Fiat su cui c' era molta volatilità, ha poi soppesato i rumors sulle soluzioni alternative. A cominciare da quella di Guido Roberto Vitale, che prevede un rilevante intervento dello Stato nel capitale torinese. Ci s' interroga su quale società pubblica potrebbe esserne il veicolo, e il candidato non sarà Infrastrutture, bensì probabilmente Sviluppo Italia, più coerente con la creazione della newco controllata per un quarto dal Tesoro, con al suo interno le attività auto da quotare in Borsa, come ha messo a punto Vitale. Parallelamente, sale il volume delle voci che indicano nella Hopa guidata da Gnutti, uno degli uomini più "liquidi" d' Italia, un possibile giocatore della partita. Non sotto lo schema di Vitale, piuttosto vicino agli Agnelli, in funzione di sostegno finanziario e con un profilo basso nella gestione della nuova Fiat. Anche perché, come ha scritto il Financial Times, presto le banche creditrici potrebbero chiedere alla dinastia torinese di partecipare a un piano di rifinanziamento da 5-7 miliardi di euro. L' ipotesi ha trovato il no comment del finanziere bresciano. E Colaninno, suo antico socio nella scalata Telecom? Nei giorni scorsi ha visto Alessandro Profumo, ieri ha incontrato Gianni Letta a Roma. Oggi vedrà Corrado Passera, l' amministratore delegato di Intesa. In serata, forse su sollecitazione della Consob, il ragioniere mantovano ha fatto sapere che non ha ancora individuato una società veicolo per l' eventuale ingresso in Fiat, ma se la cosa si facesse farebbe capo a Omniainvest Spa, quindi il ruolo della controllata Omniapartecipazioni e di Immsi, su cui è pendente un' Opa dagli esiti incerti, sono tutti da decidere.
</doc>
<doc id="65" genre="journalism" gender="M">
Calabria e Sardegna più vicine a Torino
diego longhin Piemonte più vicino alla Calabria e alla Sardegna con l' operatività sullo scalo di Torino della Air Vallée, compagnia aerea valdostana guidata da Franco Cimminelli. Da ieri, infatti, è stata ampliata la flotta con un Dornier 328 Jet di fabbricazione tedesca, con trentadue posti, che collega dal lunedì al venerdì, con un volo giornaliero, andata e ritorno, il capoluogo della regione con Lamezia Terme, Reggio Calabria e Cagliari. I collegamenti vengono ridotti nel weekend: solo Lamezia Terme, al quale si aggiunge Reggio Calabria di domenica. Con l' inserimento della compagnia aerea nata in Valle d' Aosta, viene potenziata la rotta TorinoCagliari, su cui opera già Alitalia, mentre gli utenti beneficiano di due collegamenti diretti inesistenti, Lamezia e Reggio Calabria, senza quindi dover far lunghe attese negli aeroporti di scalo o usufruire di Malpensa. Fino al 15 luglio tariffe lancio andata e ritorno su tutti i voli attivati, dopo di che vi sarà un allineamento con i prezzi di mercato. «Con questi collegamenti, diamo risposta alle richieste di un' importante fetta di passeggeriosserva l' amministratore delegato dell' Air Vallée Alessandro Bregolifornendo due collegamenti diretti. È in programma, considerando la forte utenza "business" dell' aeroporto, un ampliamento dell' offerta sullo scalo piemontese non appena sarà operativo un terzo Dornier. Stiamo studiando assieme alla Sagat le varie possibilità, ma non vi è ancora nulla di definitivo. Non escludiamo però di poter impiegare il nuovo aeromobile, dagli inizi del prossimo anno, anche su alcune rotte estere. Aosta, dove gestiamo anche l' aeroporto, e Torino diventano così i nostri due poli strategici». Soddisfazione viene espressa anche da Fabio Battaggia, amministratore delegato della Sagat, per la nuova operatività della compagnia regionale, «che potrà offrire un servizio di qualità e, in prospettiva, potenziare delle linee importanti con l' arrivo del terzo aeromobile».
</doc>
<doc id="66" genre="journalism" gender="M">
Torino, boom del panino a scuola: mensa addio per quasi un bambino su quattro
I dati ufficiali dell'assessorato alle Risorse educative: in elementari e medie refezione per 28mila mentre 8mila rinunciano 
Un bambino su quattro a Torino non mangia più in mensa a scuola. Le famiglie hanno deciso di optare per il pasto da casa, tra panino o "schiscetta", in quasi 8mila casi su un totale di 36mila. E il dato è in crescita nonostante a settembre 2017 la situazione sembrasse in assestamento, come spiega la stessa direzione dell'assessorato alle Risorse educative rispondendo alla richiesta, avanzata dal capogruppo della Lega Nord Fabrizio Ricca, di avere dati precisi. Replica poi rilanciata dalla pagina Facebook del Comitato Caro Mensa di Torino.
Il direttore dell'assessorato guidato da Federica Patti, Aldo Garbarini, spiega che "nel mese di gennaio 2018, in fase di assestamento, il numero degli iscritti al servizio di ristorazione scolastica nella scuola dell'obbligo ammontava a 27.897, mentre quello degli utenti che consumano il pasto domestico nei locali scolastici nel secondo quadrimestre è
 pari a 7.906". A gennaio, aggiungendo i 13.008 iscritti alla mensa delle scuole dell'infanzia, il numero complessivo di chi ha scelto il servizio di refezione è quindi di 40.905.
Dice l'avvocato Giorgio Vecchione, che assiste i genitori "No mensa": "Invitiamo a riflettere chi di dovere sulle tariffe, sulla qualità e anche sulla scelta politica di andare in causa in Cassazione contro gli interessi di tutte queste famiglie torinesi".
</doc>
<doc id="67" genre="journalism" gender="M">
Leggero calo nell'ultimo trimestre
Diego Longhin Nonostante il calo registrato nell' ultimo trimestre del 2000, resta positivo l' andamento produttivo dell' industria manifatturiera piemontese, che supera i livelli di produzione nazionale su base annua. I risultati dell' indagine, condotta dalle Camere di commercio piemontesi ed elaborata da Unioncamere Piemonte, sono stati presentati da Carla Fiorio e Giacomo Mazzarino, funzionari del Centro studi, che hanno ribadito l' andamento positivo delle imprese della nostra regione: con una crescita su base annua del 5,9%, superano i livelli di produzione nazionale. Una tendenza che, secondo un' indagine di Prometeia, potrebbe però essere ribaltata nel prossimo triennio: l' Italia si allineerà a un momento sfavorevole a livello internazionale e saranno proprio le regioni del Nordovest a subire una stasi più accentuata rispetto alle altre zone produttive. Per tornare ai dati sul 2000, le imprese piemontesi, dopo aver raggiunto l' apice a metà anno (+7,7%), hanno registrato un calo nell' ultimo scorcio d' anno, nel corso del quale ci si è attestati attorno al +3,9%. È un dato che delinea una situazione incoraggiante e di moderato ottimismo, se si considera l' incremento rispetto allo stesso periodo dell' anno precedente. Le migliori prestazioni riguardano i settori costruzioni macchine, elettricità ed elettronica, tessile e gomma, mentre il comparto mezzi di trasporto, si mantiene stazionario. Scindendo i dati per produzione provinciale il primo posto aspetta ad Alessandria (+7%), seguita da Biella, Torino, Novara, Vercelli, Verbania, Cuneo, chiude la classifica Asti (+1,6). Questo aumento di produzione delinea anche un buon andamento del mercato, registrando un incremento degli ordini sul piano internazionale del 13,7%; dato confermato dalla domanda interna, che segna un +8,1%. In crescita anche gli investimenti, sintomo che la situazione economica induce ottimismo. Sul campione preso in considerazione solo l' 8% ha dichiarato di non aver effettuato alcun investimento, mentre il restante 92% si è esposto in maniera variabile (il 28% con somme superiori al miliardo). Le previsioni per il primo semestre 2001 sono incoraggianti, tutti gli indicatori fanno registrare saldi positivi con il 37% delle imprese che sono fiduciose in un aumento di produzione e il 49% nel mantenimento dei livelli di quest' anno. Rilevante anche la variabile occupazione, saldo ottimistipessimisti +7,7%. «Dopo un anno positivo - sottolinea Renato Viale, presidente Unioncamere Piemonte - all' orizzonte si possono scorgere alcuni fattori d' incertezza: il rallentamento della locomotiva Usa, la fragilità dei mercati asiatici e un andamento altalenante del prezzo del petrolio e della borsa, collegato alla debolezza dell' Euro».
</doc>
<doc id="68" genre="journalism" gender="M">
Spesa senza bancomat
diego longhin Un codice etico di comportamento: è questa la carta che i commercianti torinesi intendono giocare per conquistare più fiducia tra i consumatori. Sarà il primo esperimento del genere in Italia. Che questo progettopilota serva lo si è capito leggendo i risultati dell' indagine «La qualità della vita nel commercio a Torino» condotta dalla Camera di Commercio in collaborazione con il Forter Piemonte. Hanno detto sì alla carta l' 84 per cento dei commercianti e il 75% dei consumatori. «Conoscere le necessità dei consumatori - osserva Giuseppe Pichetto, presidente della Camera di Commercio è necessario per permettere ai commercianti di raggiungere un livello di qualità eccelllente, contribuendo così ad aggiungere un importante tassello al progetto di una "Torino accogliente", migliore nell' immagine, nella ricettività e nel decoro urbano." «L' indagine ha sottolineato il presidente dell' Ascom Giuseppe Demaria evidenzia più di una critica a un certo modo di fare il nostro mestiere. Questa carta etica che ci daremo entro il prossimo anno e che rappresenta una novità a livello nazionale, punta proprio a favorire la modernizzazione del settore. Il vecchio commerciante che non vuole la carta di credito, per intenderci, è destinato a sparire». Già, la modernizzazione. Una parola che piace poco ai commercianti torinesi o almeno così pare scorrendo i risultati dell' indagine. Il 72% dei commercianti di Torino non accetta pagamenti con carte di credito e il 60% non ammette neppure bancomat e assegni, eppure tali modalità di pagamento sono al primo posto fra le richieste dei consumatori. E ancora: il 43% degli esercizi non fa cambi di merce, il 40% non si avvale di alcuna forma di promozione, il 73,5% non fornisce informazioni per telefono, il 94,5% non utilizza biglietti numerati anticoda. Quasi tutti, però, danno grande importanza alla cortesia, ritenuta una caratteristica tradizionale del commercio piemontese. I negozianti privilegiano il rapporto umano: l' 87% del campione fornisce assistenza nel corso della vendita, il 71% utilizza il «lei» con il cliente, cercando di instaurare un rapporto più colloquiale e ampio. «Per riqualificare il rapporto tra consumatori e negozianti, partiremo proprio da qui, dalla cortesia, una caratteristica storica dei commercianti torinesi» aggiunge Demaria. In conclusione, come nella precedente indagine sugli orari degli esercizi commerciali, la ricerca evidenzia posizioni di conflitto tra commercianti e consumatori. I primi, pur appoggiando l' iniziativa, temono per gli impegni sul piano economico o individuano priorità non sentite dagli acquirenti, come l' importanza dell' etichetta, mentre i consumatori chiedono maggiori garanzie, soprattutto sulla qualità e sul cambio della merce, e più libertà, intesa come un più ampio ventaglio di formule di pagamento. Significativa la risposta dei consumatori a questa domanda: «le è mai capitato di non mettere più piede in un negozio»? «Sì, per l' aumento eccessivo dei prezzi» ha detto il 38,9%; «Sì, per la qualità scadente della merce» ha risposto il 34 per cento; «Sì, per le difficoltà legate al parcheggio» ha denunciato il 13 per cento.
</doc>
<doc id="69" genre="journalism" gender="M">
I PARTITI E LA LEGGE ELETTORALE
Dopo la sentenza della Corte, il vero problema di una nuova legge elettorale è che la devono fare i partiti per "rifare" i partiti. Con una coincidenza perfetta, le stupefacenti vicende all' interno della Lega sono state l' ultima dimostrazione per tutti, senza sconti per nessuno, che la questione non è solo di meccanismi elettivi. È anche la questione delle condizioni di democrazia elettorale in cui si trovano i nostri partiti, prima e dopo le elezioni. Le due questioni sono strettamente connesse. Perché una legge elettorale fortemente limitativa delle scelte degli elettori è anche una legge che favorisce le oligarchie dei partiti, cioè la situazione antidemocratica che vede "pochi" con il potere di determinare le candidature di tutti. Così come regole di comunicazione mediatica che favoriscono situazioni di privilegio o di dominio nei canali di formazione del consenso elettorale feriscono la libera concorrenza, il "concorso" trai partiti, cheè elemento essenziale nella idea costituzionale di pluralismo politico. Già, l' idea costituzionale. L' art.49 della Costituzione concepisce ed inserisce il diritto di associarsi in partiti nel sistema delle libertà. E lo lega strettamente al "metodo democratico", come condizione di quella libertà . La storia repubblicana ha invece tradito questa idea costituzionale. I partiti, fin dall' origine (nel, per tanti versi, glorioso Comitato di Liberazione Nazionale) sono stati considerati come istituzioni dello Stato. Spostati dunque dal sistema delle libertà e inseriti nella dimensione pubblica, hanno goduto di tutti i privilegi della statualità senza averne gli oneri: dagli arcana imperii di statuti inaccessibili ai giudici, al finanziamento pubblico senza controlli di magistrati contabili, al potere di presentare le candidature senza sentire i propri iscritti. Questa radicata istituzionalità dei partiti, senza democrazia interna, con la sola libertà per gli iscritti di aderire o andarsene (cioè il contrario dell' associazionismo che è vita vissuta assieme) ha finito con il provocare l' assurdo attuale della "partitocrazia senza partiti". Della forma partito ha resistito cioè il guscio duro burocratico, una nomenclatura di vertice, il caucus di segretari alla testa di organizzazioni che hanno presenza quasi soltanto simbolica nella società. Ma leader che conservano tuttavia forza effettiva sui gruppi parlamentari, tenuti assieme dal potere di candidatura. Ecco perché la questione della legge elettorale si connette strettamente alla qualità dei partiti. Si deve scegliere una legge avendo in testa un modo nuovo di organizzare la democrazia fondata non su strutture amministrative ma su associazioni di libertà. E anche qui, come in tutto quello che c' è da fare nell' ordinamento costituzionale istituzionale, si deve partire dalla cultura delle garanzie. Il partito che si garantiva da se stesso, come parte fondativa elementare del sistema democratico ha perso la sua ragione d' essere. Occorre che la libertà d' associarsi in partiti sia garantita contro le degenerazioni del potere democratico sia dentro sia fuori della forma partito sia nelle sue proiezioni parlamentari. Questo significa garanzie processuali, con magistrati super partes, per l' ordinamento interno dei partiti, per la correttezza della gestione del finanziamento pubblico, per la procedura di selezione dei candidati a cariche pubbliche. E garanzie di neutralità che si estendano anche in Parlamento: per privilegi e prerogative ormai fuori dal tempo e dal diritto. L' autonomia parlamentare rimane sacra e intangibile in tutto quello che riguarda la operatività delle funzioni delle Camere. Ma deve continuare ad esprimersi anche affidando alle maggioranze di parte il giudizio su chi ha avuto più voti alle elezioni o sulle incompatibilità e le ineleggibilità sopravvenute? Oppure sottraendo alle verifiche della Corte dei conti persino le gare di appalto per la manutenzione dei fabbricati e i contratti di forniture? Vi è tutta una zona oscurata al diritto e ai suoi giudici e ancora coperta da una vecchia giurisprudenza, priva di misura, della Corte costituzionale. Restituire spazio alle normali garanzie giuridiche toglierebbe molti argomenti ad una forsennata ondata antiparlamentare e antipolitica. Tanto più è necessario questo recupero delle radici costituzionali quanto più grave è il deperimento dell' associazionismo nelle società contemporanee. Occorre perciò che la forma partito non faccia "Stato a sé" ma che sia attenta e accogliente rispetto ai nuovi coaguli politici e sociali: nella "rete", ovviamente, con tutte le avvertenze del caso, ma anche nei gruppi di mobilitazione su singoli temi, nelle proposte e proteste collettive, nei movimenti che sembrano marginali solo perché sono all' avanguardia nella intelligenza delle cose. Intorno a noi sono in gioco tutte le idee che avevano nutrito concordanze e divisioni degli ultimi due secoli. La tensione tra campo pubblico e libertà private. Il concetto di bene comune. Le formule e la pratica delle uguaglianze. I confini del bene e del male biologici. I nuovi diritti soggettivi e le rotture delle vecchie certezze giuridiche. Le limitazioni delle sovranità nazionali e la sostenibilità dei poteri sovranazionali. La crisi strutturale tra mercati e politica. Di frontea tutta questa richiesta di ideee di posizioni che diano senso alle cose e speranze alla gente, i partiti hanno bisogno di rinsanguarsi come associazioni di dialogo e di progetti nella libertà. Devono cambiare insomma tutto rispetto alle loro attuali deformazioni burocratiche, personalistiche, patrimoniali, alla loro chiusura nelle mani di pochi. La Corte costituzionale con la sua sentenza si è preoccupata, ragionevolmente, di non creare un vuoto tecnico-giuridico di legislazione. Ma il fatto è che il vuoto c' è già: etico-politico. Non solo perché l' attuale legge elettorale ha un deficit di credibilità così alto da togliere legittimazione a qualsiasi guida politica che si basi su di essa, ma anche perché, terminato il ciclo della "Repubblica dei partiti", non siamo riuscitia creare nuove forme di aggregazionee di consolidamento sociale che diano garanzie di cultura politica e di metodo democratico, come vuole la Costituzione. È quel che si deve fare.
</doc>
<doc id="70" genre="journalism" gender="M">
Tv, lo spirito delle leggi che la politica ha tradito
La storia giuridica della televisione italiana è una storia-battaglia tra i giudici e la politica. I primi - i giudici costituzionali, i giudici ordinari - che «capiscono» subito, profetici più di Cassandra, la forza pervasiva del nuovo «potere mediatico». E la necessità costituzionale di porvi limiti perché non sconquassi gli equilibri della democrazia. La politica che presume di potere godere impunemente - conservando sempre la sua superiorità - dei benefici economici e dell' appoggio elettorale del nuovo potere. Facendolo crescere, dunque, in ogni modo, con favori legislativi. Senza accorgersi di divenire, a poco a poco e definitivamente, ad esso asservita o in esso confusa. Il progetto di legge c.d. Gasparri, ora al Senato per la definitiva lettura, è il finale di questa partita. Riproduce fedelmente, come una implacabile moviola, le fasi del gioco e degli scontri di 40 anni. E ne ripete, ossessivamente, la conclusione: il potere politico che asseconda e fortifica il potere televisivo. Con una variante, però. Dopo decenni di capitolazione, la politica non è più nella politica. Essa si è trasferita nel nuovo potere: è questo che fa ora le leggi e il governo. Anzi: è la legge, è il governo. Il berlusconismo con la sua vorace occupazione di ogni spazio fra i poteri è, certo, l' esempio mondiale di questo ribaltone ultimo nell' ordine democratico. Ma per saperne di più bisogna leggere anche l' intervista a Repubblica di Rupert Murdoch. Dove dice, con molta precisione, che «possedere un giornale significa entrare nell' arena politica» e conferma di aver sostenuto in passato i conservatori della Thatcher per due legislature e poi i laburisti di Tony Blair. Ora sta pensando di passare di nuovo a soccorso dei conservatori perché il loro leader «gli ha fatto una buona impressione» e perché «non capisce la posizione di Blair sull' Europa». E a proposito di Unione europea (e, dunque, dell' Italia) è contro la Costituzione europea per la più inverosimile delle ragioni («l' Europa unita è un grande sogno, ma ci vorranno 50 anni per farla»). Ed è contro l' euro perché «non si può vincolare la propria valuta nazionale»~ Vi è un piglio da decisore delle decisioni politiche. La coscienza che i padroni delle televisioni sono diventati i padroni della politica. Non a caso ha iniziato da noi un giro di consultazioni tra i partiti. Tutto questo i giudici costituzionali l' avevano esattamente previsto. La prima sentenza della Corte è di 43 anni fa: 1960. E già allora quei giudici si preoccupavano che quel mezzo di comunicazione fosse esercitato in «condizioni di obiettività, di imparzialità, di completezza». Nel 1974, trent' anni fa, avvertivano: «Si tratta di attività che, ben al di là della sua rilevanza economica, tocca molto da vicino fondamentali aspetti della vita democratica». Ma la «rilevanza economica» l' avevano però ben presente quando ammonivano sulla necessità che «attraverso una adeguata limitazione della pubblicità si eviti il pericolo che la radiotelevisione, inaridendo una tradizionale fonte di finanziamento della libera stampa, rechi grave pregiudizio ad una libertà che la Costituzione fa oggetto di energica tutela». Nel 1981, ventidue anni fa, l' allarme dei giudici costituzionali si precisa: «Evitare l' accentramento». Questo attribuirebbe «al soggetto privato operante in regime di monopolio od oligopolio, una potenziale capacità di influenza, incompatibile con le regole del sistema democratico». Sette anni dopo, nel 1988, quei giudici constatavano amaramente: «L' evoluzione della situazione di fatto ha dimostrato che il rischio della formazione di un oligopolio paventato dalla Corte si è trasformato in realtà». Ma non si arrendevano. Anzi, ribadivano «il valore centrale del pluralismo in un ordinamento democratico» e ne facevano una duratura bandiera costituzionale. Anche questa volta, malgrado il consolidarsi dello squilibrio, suggerivano regole appropriate per creare uno spazio di diritto per il potere mediatico. E, soprattutto, la regola delle regole: «Il pluralismo in sede nazionale non potrebbe in ogni caso considerarsi realizzato dal concorso tra un polo pubblico e un polo privato che sia rappresentato da un soggetto unico o che comunque detenga una posizione dominante nel settore». Ma la forza (o il prepotere) della situazione duopolistica di fatto ha dominato sempre il legislatore. Fingerà sempre un adeguamento formale alle regole della Corte per contrabbandare violazioni sostanziali. Ben se ne accorgono i giudici costituzionali nel 1994. E lo dicono con durezza: la legge «anziché muoversi nella direzione di contenere posizioni dominanti già esistenti ha invece sottodimensionato il limite alle concentrazioni». In questo modo «l' esistente posizione dominante è risultata rafforzata perché con il tetto delle nove reti previste è stata tracciata una invalicabile soglia di ingresso per ogni ulteriore emittente nazionale». Si accorgono anche del trucco (che dieci anni dopo, nel progetto ora al traguardo, sarà chiamato Sic) di allargare il cosiddetto «mercato rilevante» per annacquare i tetti pubblicitari. E lo dicono: il limite antitrust non può essere diminuito «dall' ampliamento della prospettiva a tutta l' area dei mezzi di comunicazione, atteso che il principio del pluralismo delle voci deve avere specifica e settoriale garanzia nel campo dell' emittenza radiotelevisiva». La conclusione è drastica: «Qualunque sia la combinazione dei parametri adottati non sarà in alcun caso possibile che la risultante finale sia tale da consentire che un quarto di tutte le reti nazionali (o un terzo di tutte le reti private in ambito nazionale) sia concentrata in unico soggetto». Tuttavia, nonostante la drasticità di queste conclusioni, la Corte si arrende alla ragione di governo: all' eterna emergenza dei regimi transitori. E attende ancora perché ci si metta in regola con la riduzione dell' oligopolio (una rete privata nel satellite, una rete Rai senza pubblicità). Questa attesa termina con la sentenza n. 466 del 20 novembre 2002. Questa volta la Corte si appella non solo a principi costituzionali nostri ma anche a quelli europei stabiliti nel 2002 con quattro direttive ispirate alla Carta dei diritti fondamentali europei. Il "termine di chiusura" del regime transitorio viene fissato al 31 dicembre 2003: il termine già stabilito dall' Autorità garante per le comunicazioni, viene in tal modo, per così dire, "costituzionalizzato". è «un termine finale certo, e non prorogabile», scaduto il quale entrano in vigore le misure antitrust previste. «Ciò a prescindere dal raggiungimento della prevista quota di "famiglie digitali"», aggiunge la Corte, quasi avvertita del nuovo, illimitato periodo transitorio che il progetto governativo contiene, in attesa appunto della "rivoluzione digitale". (Una rivoluzione tecnica più immaginaria che reale, nonostante le forzature. E che comunque non introdurrà il diritto nel "governo dell' etere". Perché le attuali situazioni di fatto sono bene assicurate per il futuro. E graverà dunque su questo il loro incalcolabile vantaggio competitivo rispetto a chiunque si affaccerà al nuovo mercato digitale). Sta per concludersi dunque, coerentemente, una esemplare storia italiana di straordinaria inottemperanza legislativa al diritto costituzionale, dettato dalla Corte. Forse non ci poteva essere conclusione diversa dato che il sistema televisivo privato - come scrive la Corte - «trae origine da situazioni di mera occupazione di fatto delle frequenze (esercizio di impianti senza rilascio di concessioni e autorizzazioni) al di fuori di ogni logica di incremento del pluralismo nella distribuzione delle frequenze e di pianificazione effettiva dell' etere». E tuttavia una tale questione democratica è così visibile in tutti i suoi risvolti e quindi così popolarmente evidente, che nessuno può credere veramente alla fine della storia. Ecco perché già si pensa ad altri rimedi: i giudici amministrativi, i nuovi poteri "europei" dell' Autorità antitrust, ancora la Corte costituzionale. Insomma la "lotta per il diritto" riprende domani. In questo caso, per ristabilire l' equilibrio nella Costituzione, dissestato dal "nuovo potere".
</doc>
<doc id="71" genre="journalism" gender="M">
QUEI DIRITTI IN PARLAMENTO
PRIMA ancora che ai giudici, la difesa dei diritti e delle libertà fondamentali è affidata dalle Costituzioni al parlamento-legislatore. Anche la Carta dei diritti fondamentali dell' Unione europea è ancorata a questo concetto di tutela attraverso la legge (articolo 52). La "riserva di legge" accompagna tutto il sistema dei diritti costituzionali. Questi si possono regolare solo con le garanzie previste dal procedimento legislativo. Che è appunto, in ogni ordinamento, il più garantito di tutti i procedimenti di decisione pubblica. Se si abbassa il livello delle garanzie del procedimento legislativo, si deteriora l' intero sistema di protezione, mediante la legge, di quei diritti. I procedimenti legislativi che riguardano i diritti fondamentali devono perciò essere procedimenti "normali" in ogni loro fase (istruttoria, esame, votazioni). Procedimenti, cioè, che non possono subire le abbreviazioni né le limitazioni al normale iter che l' economia dei lavori parlamentari spesso impone ad ogni altro procedimento. Un segno di questo riguardo è nell' articolo 72 della Costituzione. Esso appunto prescrive la "procedura normale di esame e di approvazione diretta da parte della Camera" per i "disegni di legge in materia costituzionale" (e della "materia costituzionale" i diritti fondamentali costituiscono il nucleo duro). Nel nuovo contesto di parlamentarismo maggioritario, questa "normalità" non può, ragionevolmente, essere intesa solo in contrapposizione alla procedura di approvazione in commissione. Essa deve significare esclusione di tutte quelle procedure, restrittive dei tempi di esame e di contraddittorio con l' opposizione, che non possono dirsi "normali" metodi di legislazione. Questa interpretazione estensiva è legata del resto ad un "precedente" storico preciso. Fu stabilito nel grande ostruzionismo contro le sciagurate leggi in materia di ordine pubblico dei governi di Rudinì e Pelloux (1898-1900). E precedette la prima codificazione di diritto parlamentare dell' Italia unita. Il motivo conduttore - e alla fine vincente - di quell' ostruzionismo fu appunto la rivendicazione di un legame tra metodi di decisione parlamentare e la garanzia dei diritti fondamentali. La minoranza rifiutava, infatti, di ammettere che misure restrittive della discussione potessero applicarsi a disegni di legge concernenti l' esercizio dei diritti costituzionali. Si ritrova nel nostro diritto parlamentare questa speciale attenzione per i diritti fondamentali? Certamente sì quando sia il regolamento della Camera sia quello del Senato prevedono la possibilità - altrimenti esclusa - di voto segreto sui progetti di legge che incidono sui principi e sui diritti di libertà e sui diritti della persona umana. in base a questo principio che il presidente del Senato, nella accidentata seduta del primo agosto, prese l' esatta decisione di ammettere il voto segreto sul testo del "legittimo sospetto": motivandolo con "un riferimento, sia pure indiretto, all' articolo 25 della Costituzione". Finisce però qui il parallelismo tra le due Camere. A partire da questo punto vi è una sconcertante frattura fra i due ordinamenti e un non più sostenibile squilibrio. Il regolamento della Camera cerca infatti coerentemente di seguire una linea di rispetto per i diritti fondamentali, stabilendo che le relative procedure si svolgano nel massimo possibile di "normalità". Il regolamento del Senato se ne "dimentica": con i risultati che si sono visti a Palazzo Madama e dintorni. Ecco, dunque, che il regolamento della Camera (articolo 116) fa divieto al governo di porre la questione di fiducia sulle materie su cui, sia pure condizionato da richiesta, è obbligatorio il voto segreto. Ritorna dunque, per questa via la tutela procedurale dei diritti della prima parte della Costituzione. E questa si fa ancora più esplicita nell' articolo 24 dove è esclusa, almeno in una prima fase, la possibilità di "contingentamento" dei tempi di esame per i progetti di legge "riferiti" a quei diritti. Vi è di più. Sempre alla Camera, per questi progetti di legge riguardanti i diritti costituzionali non può essere dichiarata l' urgenza (articolo 69). E perciò non può essere ridotto alla metà il normale termine (massimo) di due mesi previsti per l' esame in commissione, preparatorio per l' assemblea (articolo 81). Ancora: in questa sede referente è espressamente prevista una istruttoria per la "conformità della disciplina proposta alla Costituzione e la sua compatibilità con la normativa dell' Unione europea". Per stare all' attualità, nel caso della leggina sul "sospetto", questo potrà significare l' acquisizione di valutazioni, dati e testimonianze: sia in riferimento all' articolo 25 della nostra Costituzione ("giudice naturale"); sia in riferimento all' articolo 47 della Carta dei diritti fondamentali dell' Unione europea ("giudice precostituito per legge"). Ognuno vede che con questi accorgimenti, le regole procedurali della Camera cercano di tenere al riparo la legislazione sui diritti costituzionali da accelerazioni e sincopi procedurali. Questo rapporto tra procedure parlamentari e tutela dei diritti fondamentali è giustamente inteso, da altro punto di vista, come la chiave di volta per un diritto parlamentare che sia anche diritto delle minoranze. Il presidente della Camera Casini (Repubblica del 15 agosto) ha ricordato, con molto fair play, le riforme introdotte nella scorsa legislatura: quando la minoranza d' allora era la maggioranza di oggi. Questo non toglie però che la tutela dei diritti fondamentali mediante la legge abbia un autonomo valore che va oltre i termini del rapporto maggioranza-opposizione. Ciò perché quei diritti hanno una loro sostanza costituzionale che eccede largamente lo spazio parlamentare, come quello di ogni altra istituzione. La sfera giuridica di cittadinanza penetra tutto il sistema istituzionale: collega le istituzioni, dando ad esse comunanza di scopo. Ma le supera nello stesso tempo. Per questo costituisce anche la più salda connessione tra gli ordinamenti nazionali e l' ordinamento dell' Unione europea. Certo, anche sui procedimenti legislativi regolatori dei diritti fondamentali la maggioranza parlamentare, come sottolinea con fermezza il presidente Casini, ha, alla fine della storia, il diritto di decidere. Assumendone tutte le relative responsabilità politiche. Ma una cosa è decidere al termine di un procedimento "normale" che risponda alla pienezza costituzionale della "riserva di legge". Una cosa è decidere al termine di un procedimento strozzato che già nel profilo del suo svolgimento configuri la rottura di quella protezione costituzionale. In questo caso quel prodotto normativo non merita neppure lo stesso nome di legge. E giustifica l' allarme sociale e l' opposizione civica. In realtà, il Parlamento, quando tratta di diritti fondamentali, deve giocare più il ruolo di istituzione dello Stato di diritto, indisponibile al fondamentalismo maggioritario, che non quello di puro meccanismo di esecuzione della "regola dei più". La "morte dei Parlamenti" che teme Ralf Dahrendorf (Repubblica del 17 agosto) non si evita con improbabili "ribellioni" al "nuovo autoritarismo" dei "dittatori elettivi". Ma recuperando ai procedimenti legislativi parlamentari la loro natura di ultima "riserva". Cioè la effettiva, intrinseca capacità di garantire i valori e i diritti della Costituzione. Una garanzia più forte, e più oggettiva, di qualsiasi giudice.
</doc>
<doc id="72" genre="journalism" gender="M">
La cortina fumogena sulle riforme necessarie
NESSUNO comprerebbe una macchina usata da chi è stato capace di spacciare la "Cirami" per un atto di civiltà giuridica e la devolution di Bossi per un contributo all' unità nazionale. Ma l' organizzazione dello Stato non è una compravendita e non valgono le regole del mercato dell' usato. Le forze politiche non sono una di fronte all' altra per una trattativa ma tutte, oggettivamente, davanti a un sistema a rischio. "Non più" quello che era, "non ancora" quello che sarà. Una situazione di crisi costituzionale da transizione. La legge elettorale del ' 94 ha dimostrato di potere far nascere maggioranze parlamentari sconfinate e di potere drasticamente ridurre il sistema politico a due poli contrapposti. E così sia. Un governo efficiente però non c' è ancora: certo per sue incapacità ma anche perché non ci sono garanzie istituzionali per assicurare la governabilità della coalizione. E non c' è neppure un Parlamento funzionante, perché non ci sono garanzie costituzionali e regolamentari per fare girare il motore: che è nel confronto (e non solo nello scontro) tra governo e opposizione. Ecco allora, davanti agli occhi di tutti, gli attuali paradossi. Un governo diviso, debolissimo nell' attuazione del suo programma, nonostante la larghezza di mezzi politici ed extrapolitici - ma non istituzionali - del suo premier. E una maggioranza parlamentare pronta ad usare la potenza del suo numero per consumare eccessi di potere legislativo, magari per scopi "indecenti": ma non coesa per mandare avanti il programma promesso agli elettori. L' esempio più straordinariamente chiaro di tutto questo è nel campo della giustizia. è immobile un piano per il nuovo ordinamento giudiziario che abbassi tra l' altro la insopportabile durata dei processi. Mentre, al suo posto, sono già partiti, e velocissimi, missili "intelligenti" contro singole situazioni processuali. Dal nuovo sistema elettorale, senza correttivi istituzionali, è dunque venuto fuori un assolutismo maggioritario senza regole ma non una rinnovata democrazia costituzionale. è contro tutto questo che si è formata e manifestata, con grande forza e continuità nel Paese, una opposizione civica spontanea, animata da spirito repubblicano e non da precise etichette di partito. Essa si è posta oggettivamente al fianco e a sostegno della opposizione parlamentare che fa una buona lotta politica con poche armi. Perché non ci sono nelle nostre Camere le garanzie fondamentali proprie delle minoranze in tutte le altre democrazie maggioritarie. Questa è oggi la situazione che ogni comune cittadino può vedere. Cambiare questa critica condizione è nell' interesse comune: dell' attuale maggioranza, dell' opposizione parlamentare e anche dell' opposizione civica. Il tema da svolgere è: ristabilire nel regime maggioritario quell' equilibrio che, bene o male, il sistema elettorale proporzionale (e la Costituzione su di esso sagomata) aveva assicurato anche nei più duri momenti della "guerra civile fredda". Ritrovare, insomma, quell' equilibrio di sistema che si è buttato via assieme ai vizi della proporzionale. Ci si era dimenticati che c' era quel bambino nell' acqua sporca... Non se ne dimentica, invece, il presidente della Repubblica che anche nel messaggio di fine anno ha battuto sul tasto del riequilibrio. «Per assicurare stabilità all' esecutivo, si è dato vita alla democrazia dell' alternanza, adottando il sistema elettorale maggioritario. Ma non è stato completato il cambiamento adeguando le garanzie istituzionali. Urge provvedere. Diamo a chi è maggioranza la possibilità di svolgere, attraverso il necessario confronto parlamentare, il programma concordato con gli elettori. E diamo a chi è minoranza garanzie chiare e certe. Esse sono assicurazioni sul futuro anche per chi oggi è maggioranza»... Il punto centrale della questione istituzionale è proprio questo. E allora, può darsi che oggi governo e maggioranza riscaldino la minestra delle riforme per nascondere il loro deludente consuntivo. Per stendere cortine fumogene sulla loro condizione già esausta a così poco tempo dall' inizio della legislatura. Può darsi. Ma il fatto è che dietro il fumo c' è un problema vero che qualsiasi cittadino riflessivo può toccare con mano. Semmai la cosa che stupisce e un po' frastorna la gente è l' affollarsi strabico sulla forma di governo. Si sfoglia, inteneriti dal ricordo, l' album delle figurine: il cancellierato alla tedesca, il modello israeliano e quello westminsterico, il semi-presidenzialismo alla francese, il premierato alla svedese... E nessuno, neppure tra i più esperti cerchiobottisti, ammonisce che, alla luce delle esperienze nel frattempo fatte, qualsiasi, pur necessario, completamento della efficienza di governo deve andare di pari passo con la crescita corrispondente di garanzie per la parte che non governa. Le due cose o stanno insieme o insieme cadono. La legittimazione reciproca non si consegue con le belle parole che il vento porta via come piume. Si raggiunge con la costruzione di solidi, efficaci meccanismi istituzionali di mutua assicurazione. E questi non stanno dietro di noi, ma davanti a noi. La Costituzione non è una linea Maginot da difendere staticamente. La violenza delle leggi che hanno infestato la prima parte della legislatura l' ha facilmente aggirata. Si tratta di inventare nuove difese, più avanzate, adeguate ai tempi del maggioritario. Il momento è propizio. Forse il centrodestra ha già perso le prossime elezioni. Ma il centrosinistra non le ha ancora vinte. In questa sospesa valutazione di convenienze c' è, come ha ricordato Augusto Barbera, la stessa possibilità di cominciare a parlamentare. Vi è poi una straordinaria coincidenza di eventi. L' appuntamento con il costituzionalismo europeo: dalla Convenzione di Bruxelles a un nuovo Trattato di Roma. L' attuazione per legge e con i nuovi statuti regionali del processo federalista iniziato con il referendum del 7 ottobre 2001. La possibilità, dopo anni di sbandamenti concettuali, di una nuova costituzione economica con un diverso rapporto pubblico-privato: da inserire nel quadro europeo, in una Unione europea che l' euro ha reso capace di reggere politicamente contro le derive dei mercati. Chi sta con i piedi per terra capisce che sono appuntamenti da non mancare. E può avere paura di una sola cosa: della guerra. Non degli "altri".
</doc>
<doc id="73" genre="journalism" gender="M">
Istituzioni in ritardo
PER CAPIRE gli ultimi tre mesi italiani, bisogna cominciare da giovedì primo ottobre, il giorno dell' "esposizione economico-finanziaria" al Parlamento. Non vi erano molti deputati nell' aula della Camera ad ascoltare il ministro del Tesoro e modesta era l' attenzione di stampa e televisione. Tutto normale, insomma. Non fu invece normale il contenuto di quella "esposizione". Mano a mano che Carlo Azeglio Ciampi leggeva, con il solito tono sommesso, si capiva che quel documento chiudeva la lunga rincorsa alla "zona euro" e dettava, con uguale determinazione, le linee-guida per la nostra politica economica post-euro. Diventavano infatti impegnativi, di fronte al Parlamento, due grandi obiettivi nazionali. Il primo era l' "aggiornamento" del patto sociale che dal luglio 1993 vertebra e caratterizza il nostro ordinamento costituzionale (e non solo nei suoi aspetti economico-sociali). Il secondo obiettivo era la "nuova programmazione": un piano di rilancio degli investimenti pubblici e privati, con nuovi strumenti di impulso e di coordinamento, dall' alto e dal basso, in strettissima connessione con la politica europea di interventi strutturali. Sono passati novanta giorni. Il "patto sociale" si è concluso con una concertazione ancora più larga di quella del 1993. E il "Sole 24" lo ha potuto già indicare come il vero mastice della stabilità politica italiana". La "nuova programmazione" è stata delineata nei suoi assi portanti: il dipartimento per lo sviluppo affidato a Fabrizio Barca; il ruolo inedito delle Regioni nella progettazione e nell' attuazione delle iniziative d' investimento; il protagonismo dei comuni nei patti territoriali e nei contratti d' area, vere istituzioni della produttività locale; l' agenzia finanziaria Sviluppo Italia. Dovrebbe funzionare. Chi, dal punto di vista della stella polare, dovesse valutare le condizioni della governance italiana, non avrebbe dunque che da prendere atto di questa sequenza rapida e tranquilla: dall' "esposizione" parlamentare degli indirizzi programmatici della politica di bilancio alle loro prime forme istituzionali. Chi però, come noi, è sceso dalle stelle, sa che tra ottobre e dicembre vi sono stati un traumatico cambio di governo, scissioni di partiti, dissolvimenti e ricomposizioni di gruppi parlamentari, polemiche senza fine. Eppure, l' osservazione costituzionale ci dice che è più "vero" quel che si vede da lontano che non questo nostro convulso vissuto quotidiano. E cioè che se, tra un governo e l' altro, non è cambiato il programma, nulla è veramente cambiato nelle cose essenziali. L' anima e la fisionomia del progetto di governo - cioè il patto con gli elettori e con l' Unione europea - sono rimaste immutate mentre, tra gli scossoni, lo scenario politico si riassestava. Se questa riflessione sul nuovo ordine istituzionale è esatta, allora essa comporta tre insegnamenti. Il primo è che una coalizione pre-elettorale, del tipo consentito dal nostro sistema maggioritario uninominale, vive o muore assieme al suo programma. Questo non è un accessorio o un optional: è l' elemento costitutivo fondamentale della coalizione. Nella sua oggettività può persino prescindere dagli uomini che, di volta in volta, ne sono gli interpreti. è la perduranza del programma ad assicurare la sopravvivenza della coalizione. (Dalle parti dell' Ulivo dovrebbero guardare meglio a questo punto). Se è così, allora il contratto programmatico con gli elettori deve essere l' anello istituzionale che lega sistema elettorale, pratica di governo e ordinamento parlamentare. Di più, la moderna moralità pubblica si misura sull' osservanza di questo contratto di programma (come ben ha compreso l' elettorato americano). Rischia di non capire nulla chi presta invece solo attenzione alla naturale mobilità confinaria degli schieramenti in un periodo di generale ripensamento delle politiche. Il secondo insegnamento è che il programma di governo - divenuto così inteso come bene costituzionale - per non evaporare in slogan e per non essere triturato nei cento frantoi ministeriali, deve essere ogni giorno difeso da un' istituzione che ne sia politicamente responsabile e garante. E questa istituzione non può essere altro che la Presidenza del consiglio rafforzata e stabilizzata in un preciso rapporto con il corpo elettorale. L' attenzione subito posta dal nuovo premier alla macchina di Palazzo Chigi, con un piano senza precedenti di reclutamento di capacità tecniche di eccellenza, è un segnale che la centralità di quella istituzione - la vera "incompiuta" dell' intera storia costituzionale dell' Italia unita - si è subito imposta come problema. L' ex presidente della Bicamerale ha cominciato insomma a sperimentare (nel confronto con gli altri organi costituzionali, nelle velleità di autonomia feudale di qualche ministro, nella naturale finalizzazione verso il capo del governo di tutti i grandi coordinamenti e di tutte le grandi concertazioni, nelle codecisioni senza appello dei Vertici europei) come il passaggio obbligato di ogni riformismo italiano sia precisamente là dove ora esercita le sue funzioni. Questo vuol dire che tra programma, riforma elettorale e investitura del premier vi è un legame che sarebbe assurdo non stringere. è l' assurdità in cui cadono invece i graziosi modellini semipresidenziali a due teste, con la fuga in avanti dell' elezione diretta del capo dello Stato. A meno che questa elezione non sia configurata come intervento di ultima istanza per superare lo stallo di candidature parlamentari, è un azzardo istituzionale cercare in essa la chiave della governabilità. Il terzo insegnamento è che bisogna però anche badare alla pericolosa crepa che si è aperta tra meccanismo parlamentare e meccanismo elettorale nella formazione dei governi. Occorre, infatti, conoscere assai bene l' alfabeto costituzionale per capire che una maggioranza parlamentare diversa da quella elettorale possa legittimamente esprimere un governo se vi è continuità di programma. Certo, la libertà di mandato parlamentare è una garanzia costituzionale della nazione e non del singolo eletto. Nell' ultima crisi ha permesso infatti di tutelare il diffuso interesse nazionale - ed europeo, insieme - alla stabilità della legislatura del suo programma contro ciechi automatismi di dissolvenza. Tuttavia la percezione pubblica segue con difficoltà questi cambi di marcia tra investitura elettorale e investitura parlamentare dei governi. La verità è che abbiamo aperto un ciclo costituzionale di governi direttamente espressi dall' elettorato. Ma non abbiamo ancora saputo adeguare al principio maggioritario i meccanismi parlamentari di salvaguardia, di continuità, di supplenza. Persino nella disciplina regolamentare dei gruppi parlamentari non siamo stati capaci di una sola innovazione conseguente alla nuova legge. Eppure si tratta solo di svolgere premesse già incorporate nel sistema. Insomma, alla fine degli ultimi tre mesi del 1998, ci troviamo in mano - per machiavellica coincidenza tra fortuna e virtù - un nitido programma di crescita nella stabilità. Ma esso implica anche conseguenze istituzionali secondo una coerenza da non smarrire. Le istituzioni non sono una "sezione speciale" del nostro complessivo sviluppo civile, ma sono compenetrate in esso. A volte lo precedono, a volte ne derivano.
</doc>
<doc id="74" genre="journalism" gender="M">
Ora l'Europa vuole darsi un governo che funzioni
Il Trattato europeo che domani si firma a Nizza ha già un passato. Da sempre è così nello sviluppo dell' Unione. Dove i fatti costituzionali sono sempre in anticipo rispetto agli atti formali. Subito dopo la conclusione del negoziato, all' alba dell' 11 dicembre, si sono infatti cominciati ad allineare comportamenti e avvenimenti. Tutti con scritto in fronte il 2004, che è l' anno previsto del prossimo Trattato. E già questa consecutività nella chiusura e nell' apertura dei cantieri istituzionali è un segno che il ritmo incrementale, la progressività dello specialissimo percorso costituente europeo appartengono alla stessa natura dell' Unione. Forse il dato più importante di tutto quanto già «acquisito» nella pratica comunitaria. Quali sono questi fatti che mandano segnali sul «futuro» dell' Unione? Il primo è il ristabilimento, nell' incontro recente di Strasburgo, dell' asse francotedesco. A Nizza, per la prima volta nella storia dell' unificazione europea, i tedeschi avevano tentato di irrompere la par condicio con la Francia nel Consiglio dell' Unione. Siamo di più, dicevano. E naturalmente avevano ragione. Ma una «ragione» molto tedesca che non vedeva lo strappo che così si compiva rispetto al patto fondativo dell' Unione. Diciamo all' accordo «parasociale» che ne regge dal 1956 gli intimi equilibri. Il «pentimento» di Strasburgo potrà servire da qui al 2004 a semplificare la complicata contabilità nelle procedure di decisione varata dall' ultimo Trattato. Assicurato l' equilibrio tra i «grandi», la rappresentatività dei «piccoli» è cosa più facile a raggiungersi. Si può sperare, persino, che la mostruosa deformazione della fisionomia del Parlamento europeo, portato a 730 membri, possa essere riassorbita in un nuovo calcolo dei pesi e dei numeri tra Consiglio, Commissione e Assemblea parlamentare. Il secondo fatto pre2004 è la convocazione per il 20 marzo a Bruxelles dei «comitati europei» dei Parlamenti nazionali. L' ha fatta Nicole Fontaine, animosa presidente del Parlamento europeo, con lo scopo di mobilitare l' intero sistema parlamentare dell' Unione per «timbrare» la nuova fase costituente. Una mossa analoga alla linea seguita da Romano Prodi. Un indirizzo che cerca di salvaguardare l' autonomia istituzionale della Commissione, di fronte all' evidente crescita di potere del Consiglio europeo, con una forte parlamentarizzazione dell' intero ordinamento. Ora la Fontaine chiama a raccolta i Parlamenti nazionali, i veri signori finali dei Trattati, per assicurare un più elevato grado di legittimazione popolare alla nuova e più difficile fase di integrazione. I Parlamenti tentano così di controllare quasi del tutto il percorso di revisione istituzionale: dall' ascolto delle opinioni pubbliche all' iniziativa, alla proposta, alla ratifica. Cercano di ripetere il blitz che ha portato alla proclamazione, senza riserve da parte dei governi, della carta dei diritti fondamentali, elaborata da un organismo di larga composizione parlamentare. Sarà però difficile. Certe cose non si ripetono mai negli stessi termini. E tuttavia, l' impronta anticipata dei Parlamenti nazionali, in concerto con il Parlamento europeo, cambierà la qualità dello scenario. E apre uno spazio pubblico di dibattito europeo con il grimaldello infallibile (lo si sta vedendo proprio con la Carta) dell' identità costituzionale. Il terzo fatto premonitore si svolge nel triste cielo di Bagdad e poi nella Washington del neoBush: con la blindatura della «relazione speciale» UsaGran Bretagna. La presenza protagonista del Regno Unito nella forza militare europea e nei rapporti di questa con la Nato come si concilia con questo vincolo transatlantico che la svincola nei momenti cruciali da ogni solidarietà di linea europea? Sembra inutile chiedere spiegazioni a Javier Solana, che interpreta il non facile ruolo di Alto Rappresentante per la politica estera e di sicurezza comune dell' Unione. Importante, però, porre questo problema in grande evidenza nel dibattito costituzionale che si è aperto perché, per molti aspetti, dipende proprio da una comune politica estera e di difesa la fissazione di un' identità complessiva dell' Unione nei confronti della nonEuropa. Ma anche il «chi siamo», il «dove andiamo» per noi che viviamo dentro gli indefiniti confini d' Europa. Organizzare la relazione «Europaresto del mondo» è un lavoro istituzionale di grande difficoltà, che deve oltretutto scontare una concezione nuova delle diplomazie nazionali (riflessione a cui non a caso si dedica con buona lena da qualche tempo il ministro degli Esteri francese Vedrine). Ma il giudizio sul percorso da qui al 2004 dipenderà in grandissima misura proprio dalla maniera in cui questo lavoro sarà stato compiuto. Il quarto fatto si è svolto tra Irlanda e Italia. Esso ha per tema i poteri e i confini della governance economica europea. E' stato giusto sanzionare la spinta economica irlandese per paura del contagio inflattivo nell' eurozona? E' stato giusto proibire all' Italia misure che qualcuno definisce di federalismo fiscale? E se la risposta alle due domande è «sì»: quali sono i poteri coercitivi che effettivamente possiedono le autorità economiche europee? Anche qui i fatti impongono invenzioni istituzionali urgenti. In particolare, un coordinamento tra politiche di bilancio e politica monetaria nella zona dell' euro, l' adozione del «codice per la spesa pubblica» proposto dalla commissione Prodi impongono poteri di sanzioni reali nelle mani dell' Ecofin. A ben vedere, anzi, proprio da qui bisogna cominciare per dare compattezza istituzionale a una Unione che monta i suoi pezzi a uno a uno. L' efficacia del governo europeo, nell' equilibrio tra Consiglio europeo, Commissione, Consiglio dei ministri, è la questione centrale da cui partire per dipanare il filo istituzionale d' Europa. Un filo che richiederà ancora pazienza e attenzione ai fatti. Perché non c' è ancora una fabbrica di costituzione «chiavi in mano». Così sono oggi i fatti ricordati, e altri ancora che, più rapidi dei trattati spingono a fare e pongono i nodi o le premesse da cui si dovrà passare per il nuovo Trattato. Mentre ancora non è firmato il «vecchio» Trattato di Nizza.
</doc>
<doc id="75" genre="journalism" gender="M">
LA CONSULTA E I SUOI MERITI
SE Al Gore avesse avuto la stessa sensibilità costituzionale dell' onorevole Berlusconi, gli Stati Uniti sarebbero ancora nel caos. La sentenza con cui la Corte Suprema degli Stati Uniti ha assegnato la vittoria a Bush era infatti discutibilissima. Di più, era stato determinante il voto di un giudice ultraconservatore nominato da un presidente repubblicano. Ma Al Gore non ha fiatato. Non ha fiatato perché si sarebbe squalificato per sempre. Per tutti gli americani la Corte Suprema è infatti l' organo di chiusura di ogni conflitto costituzionale. Dopo che la Corte ha parlato non c' è spazio per proteste di parte. Il patto costituzionale che essa assieme incarna e tutela, cancella la fisionomia politica e perfino fisica di ciascun giudice e del suo passato e della sua nomina. C' è la Corte Suprema, che è al di sopra del congresso e degli Stati e dei presidenti che hanno nominato i singoli giudici. Perché è la viva voce collegiale della Costituzione. In Europa, introdotto per la prima volta nella breve Costituzione austriaca del 1929, questo concetto di garanzia costituzionale venne a definire, dopo la seconda guerra mondiale, lo stesso valore giuridico delle nuove Costituzioni di Italia e di Francia, di Germania e di Spagna, d' Austria e di Portogallo. Si capì che porre le Costituzioni al riparo di colpi di mano di maggioranze parlamentari era la migliore difesa dalle avventure totalitarie. E, nello stesso tempo, la sicurezza della loro attuazione attraverso una Corte che ha il potere di eliminare gli scostamenti dai parametri della costituzionali. Era, in fondo, lo stesso parlamentarismo europeo che cambiava di segno. Le maggioranze parlamentari non erano più onnipotenti. Perché tutto potevano fare salvo che cambiare, con legge ordinaria l' originario patto costituzionale. In realtà, sarebbe impossibile scrivere la stessa storia politica europea della seconda parte del Novecento senza tenere conto delle giurisprudenze costituzionali nazionali. La stessa storia dell' Unione europea sarebbe stata ben diversa se non fosse stata accompagnata, Stato per Stato, da famose decisioni di indirizzo delle Corti costituzionali. Pronte talora a «far sistema» con la Corte europea di giustizia di Lussemburgo. Per l' Italia, la vicenda della Corte costituzionale dal 1956 a oggi è un percorso di progressiva conquista di libertà concrete, con la eliminazione della pervasiva legislazione fascista e corporativa che invadeva ogni settore della vita sociale. E alla Corte si deve anche la rilettura di certi principi costituzionali del 1948, inseriti nella più ampia cornice ordinamentale europea. Alla Corte va anche il merito di avere riportato in certi confini i poteri dello Stato, come quando ha ristretto a livelli insopportabili l' espansione incontrollata di taluni privilegi parlamentari. Ognuno sa che alcuni inconcepibili ritardi e malesseri in settori delicatissimi della vita repubblicana, come nel campo della comunicazione televisiva sono dovuti alla colpevole mancata attuazione di sue capitali decisioni. Per tutto questo il prestigio europeo della nostra Corte costituzionale è altissimo. E, fino a poco tempo fa tale sembrava anche il prestigio interno della Corte. Al tempo della Bicamerale, l' unanimità delle parti politiche ne aveva proposto l' allargamento perfino eccessivo dei poteri. Era stato addirittura progettato il ricorso di minoranze parlamentari con la sospensione della entrata in vigore delle leggi approvata al Parlamento, sino al giudizio della Corte. Nessuna diversa garanzia era stata invece immaginata per la nomina dei giudici: in luogo di quelle, elevatissime, già contenute nelle procedure esistenti (la nomina del capo dello Stato, la elezione delle supreme magistrature ordinaria e amministrative, la elezione con maggioranze rafforzate in Parlamento con seduta comune). Del resto, chi appena conosce, anche per sentito dire, la vita interna della nostra Corte, sa che la divisione destrasinistra non vi ha contato mai nulla. Ha avuto più valore, semmai la divisione laicicattolici. Non si riesce a capire che cosa in questi ultimi tempi abbia fatto così radicalmente mutare il giudizio del leader dell' opposizione sulla Corte costituzionale. Né si comprende la sua invocazione di «arbitri» indipendenti, non si sa da chi scelti o nominati, per le più disparate questioni. Garanti o tribunali speciali che sono, almeno a datare dal 1948 esclusi dal nostro ordinamento costituzionale. Mentre un grande contributo al rasserenamento di una campagna elettorale ancora di lungo e variabile corso, sarebbe proprio il rispetto delle garanzie esistenti, predeterminate per legge e delle loro decisioni. La sicurezza più intima dei cittadini non è fatta solo di misure di polizia, ma anche di un senso alto della certezza del diritto costituzionale e della indipendenza dei suoi custodi. Anche il re di Prussia, ricchissimo e di diritto divino, capì un giorno che i giudici a Berlino erano fuori dalla sua portata.
</doc>
<doc id="76" genre="journalism" gender="M">
In piazza per svegliare la democrazia
ROMA - In piazza. Per bloccare una delle «operazioni più indegne realizzate da questa maggioranza parlamentare». Tutto è pronto per la "Giornata della Democrazia", la mobilitazione lanciata da Articolo 21, Libertà e Giustizia e dal Popolo Viola. Appuntamento domani a Roma. Nel pomeriggio in piazza Montecitorio e dalle 20 alle 24 in piazza Santi Apostoli.E la protesta contro l' ennesima legge ad personam per Silvio Berlusconi cresce, raccoglie nuove adesioni di ora in ora. Parlamentari e associazioni. Fino a personaggi del mondo dello spettacolo e alle associazioni studentesche. Il via alle 14, in piazza Montecitorio, proprio mentre alla Camera saranno in discussione le norme sulla prescrizione breve. Provvedimenti che vogliono solo "offrire l' ennesimo scudo legislativo al presidente del Consiglio", dice Sandra Bonsanti, presidente di Libertà e Giustizia. Che aggiunge: «La questione vera è un' altra, e riguarda quei tanti cittadini che ci vanno di mezzo. Questi sono provvedimenti che non li rispettano». E ancora: «Noi saremo in piazza per difendere uno dei principi cardine della nostra democrazia: l' uguaglianza dei cittadini davanti alla legge». Proprio in vista della giornata di martedì, stasera il comitato promotore si riunisce in un' assemblea apertaa Roma. E domani mattina a Firenze, alcuni attivisti suoneranno "la sveglia della democrazia". Si tratta di accompagnare i deputati nel loro viaggio verso Roma. E ricordare loro l' importanza della discussione che affronteranno alla Camera. E intanto cresce la mobilitazione online. Un network di protesta, formato dai siti e dalle tante pagine che sui social network diffondono l' iniziativa. Dai volantini da scaricare fino alle mail da inviarea tuttii propri contatti. «Siamo convinti che queste mobilitazioni di cittadini siano indispensabili per dare un segnale chiaro: in Italia la maggioranza degli elettori vuole che il Parlamento si occupi dei problemi reali e non degli interessi del capo», dice Gianfranco Mascia del Popolo Viola. E, per questo, «il presidio permanente in piazza Montecitorio continuerà anche nei giorni di mercoledì e giovedì». Le adesioni crescono con il passare delle ore. Oltre a rappresentanti dei partiti anche personaggi come Dario Vergassola, Valerio Mastandrea, Dario Fo, Franca Rame e Moni Ovadia hanno condiviso l' appello contro il processo e la prescrizione breve. E in programma per domani anche un' iniziativa del Partito Democratico. Pierluigi Bersani e i deputati del Pd incontreranno i cittadini a Roma, nei pressi del Pantheon.
</doc>
<doc id="77" genre="journalism" gender="M">
Il popolo del web: grazie Repubblica Condotte battaglie decisive
ROMA - «Grazie Repubblica, avanti così». Un pezzo della festa degli italiani per le dimissioni di Silvio Berlusconi è dedicata anche al nostro giornale. Perché, in questi 17 anni, «avete sostenuto e dato voce a battaglie fondamentali per la qualità della democrazia». Centinaia di interventi. Sui social network e tra i commenti che da ieri arrivano a Repubblica.it. Una comunità di lettori che, ancora una volta, manifesta la propria vicinanza alle battaglie portate avanti dal nostro quotidiano negli ultimi anni. C' è chi scrive: «Voglio ringraziare Eugenio Scalfari e il giornale che ha fondatoe diretto. Anche voi avete contribuito per far uscire l' Italia dal tunnel». Un tunnel fatto di conflitti d' interesse, di leggi ad personam, di populismo e di strapotere mediatico. Un' anomalia raccontata e denunciata senza sconti, soprattutto da quei maestri del giornalismo italiano cui ora va il pensiero dei lettori. «Cosa pagherei per vedere adesso la faccia di Montanelli, di Biagi, di D' Avanzo». In tanti non nascondono un velo di nostalgia: «In questi giorni tutti dovremmo dedicare un pensiero speciale a chi non ha esitato a raccontare le distorsioni del sistema di potere di Silvio Berlusconi». E tanti ricordano il lavoro di Giuseppe D' Avanzo. I cui articoli tornano a riempire le bacheche e le pagine dei social network. Chiavi di lettura essenziali per comprendere il fenomeno Berlusconi. Dalle dieci domande al caso Ruby, fino alle analisi dei processi che hanno visto coinvolto l' ex premier. «In questo felice momento di commozione e gioia, il mio pensiero va a Peppe D' Avanzo, con il rammarico che non sia quia festeggiare con noi». Ancora: «Un pensiero a Giuseppe D' Avanzo, avrei voluto che si godesse questo momento con noi». Poi i tanti italiani all' estero. Che affidano al sito e alla pagina Facebook di Repubblica le loro impressioni. «Complimenti dalla Turchia». «Anche in Olanda abbiamo aperto lo spumante e issato il tricolore». «Sono a Montpellier per studio, e le mie urla di gioia la ha sentite tutto il campus universitario». Infine l' intervento di Arianna Ciccone, l' organizzatrice del Festival internazionale del Giornalismo di Perugia e tra i responsabili del gruppo web Valigia Blu. «In questa giornata che segna un "dopo" nella storia politica italiana vogliamo ringraziare pubblicamente La Repubblica, che ci ha sostenuto su battaglie fondamentali come la richiesta di rettifica al TG1 e quella contro la legge bavaglio». Ma è un grazie che va oltre «le singole battaglie: vogliamo ringraziare l' opera di disvelamento di un potere che ha agito in modo molto efficace dietro il paravento delle sue più grottesche rappresentazioni, evidenziandone le contraddizioni, le zone d' ombra, le illegittimità». E ancora, il ricordo del giornalista napoletano: «Il nostro pensiero, non senza che un moto di commozione ci colpisca, vaa Giuseppe D' Avanzo. Oggi è ricordato soprattutto per le 10 domande, ma la longevità e la validità del suo lavoro di racconto del potere meritano di essere ricordate il più possibile e oltre ogni semplificazione».
</doc>
<doc id="78" genre="journalism" gender="M">
Evitata una strage
Gela è tornata ad essere far west, teatro dell'ennesima faida fra i pistoleri di Cosa nostra. Questa volta, però, sono arrivati prima polizia e carabinieri che sono riusciti a intercettare il carico di armi che avrebbe dovuto scatenare la guerra. E i venti uomini che erano pronti a sfidarsi sono stati fermati in tutta fretta durante la notte scorsa. Da un lato, gli esponenti del clan capeggiato da Alessandro e Daniele Emmanuello, quest'ultimo latitante, dall'altro quelli della consorteria di Antonio Rinzivillo. Avrebbero dovuto contendersi i lucrosi affari che da queste parti la mafia riesce ancora a fare, nonostante gli arresti e i processi che si susseguono. L'economia mafiosa impone un forte ricambio, e allora c'erano già altri picciotti e altri manager pronti a gestire le estorsioni, il traffico d'armi e di droga. Ieri mattina, nel corso di una conferenza stampa, non è rimasto che trarre un'amara conclusione al procuratore di Caltanissetta Giovanni Tinebra e ai suoi sostituti Salvatore Leopardi e Luca Tescaroli: «Il racket del pizzo è ancora una realtà». Ma c'è anche un messaggio di speranza che i magistrati lanciano a Gela, città così martoriata: «Qui lo Stato esiste, i commercianti devono avere fiducia in noi. Stanno cambiando tante cose, che adesso siamo più forti e i risultati si vedono quotidianamente». Quello di ieri è sicuramente il più importante: «Abbiamo impedito un nuovo massacro», ha detto Tescaroli. Un informatore aveva spifferato nei giorni scorsi indicazioni precise, che non lasciavano dubbi: «Spareranno ancora, fra pochi giorni». E giù con una lista di obiettivi del clan Rinzivillo, che i sicari diretti dal latitante Daniele Emmanuello dovevano colpire: Salvatore Rinella, scarcerato nei giorni scorsi, Luca Incardona e Sergio Ferrigno. Le cimici piazzate da polizia e carabinieri hanno confermato: le armi erano già state distribuite ai sicari. Sono così scattati ventidue fermi, solo venti quelli eseguiti, che dovranno adesso essere convalidati dal giudice delle indagini preliminari. Tra gli indagati, oltre ad Angelo Cavaleri, 28 anni, considerato il "reggente" del clan Emmanuello, anche i due presunti killer della cosca, Alessandro Gambuto e Ruggero Biundo. In carcere è finito anche il maresciallo della Marina Giacomo Cagnes accusato di essere l'armiere della cosca: avrebbe ceduto agli Emmanuello, naturalmente a pagamento, quello che il pubblico ministero Tescaroli ha definito «materiale bellico». L'ultima guerra che insanguinò Gela fu una guerra santa, voluta da Cosa nostra, e da Bernardo Provenzano in particolare, contro gli infedeli stiddari. Infedeli perché predicavano un verbo contrario alla struttura verticistica della mafia ufficiale, che avrebbe portato alla dissoluzione dell'organizzazione. Giuseppe Madonia, fedele capoprovincia di Caltanissetta, fu incaricato da Provenzano, lui che è ritenuto il moderato, di non risparmiare proiettili. E gli anni Novanta furono scanditi dalla stragi dei baby killer che a quindici, sedici anni volevano fare i ribelli. Adesso la nuova guerra è tutta dentro Cosa nostra. E non è escluso che come accaduto a Palermo dopo la cattura di Riina, Provenzano abbia organizzato un'altra delle sue "tragedie", delle strategie dai doppi risvolti. Dire una cosa e farne un'altra. Di certo, per gli investigatori, c'è che Gela resta un inesauribile laboratorio di nuovi business. Il racket innanzitutto: e se c'è crisi economica i boss del clan Emmanuello si accontentavano della merce venduta nel negozio, ora scarpe, ora mobili, elettrodomestici e cucine componibili. C'è poi il traffico di droga, dall'eroina all'ecstasy. In questo campo, gli Emmanuello avevano affidato i propri affari ad una donna, Katia Bellomo.
</doc>
<doc id="79" genre="journalism" gender="M">
La patente pagata in natura
Per anni, a Palermo, una patente è costata qualche chilo di carne, o anche un'abbondante spesa al supermercato e persino una fila alle poste per pagare bollette del telefono o della luce. Non quelle di casa propria, naturalmente. Il prezzo della corruzione di alcuni funzionari della Motorizzazione variava dalle 200 alle 500 mila lire. In contanti o appunto in generi alimentari o regalie varie. E' stato così sino a quattro anni fa. Adesso la Procura di Palermo chiede il processo per ventitré esaminatori della Motorizzazione e sedici titolari di scuole guida di città e provincia. Corruzione, concussione e falso sono le accuse contestate dal sostituto procuratore Marzia Sabella. Il sistema era ormai più che rodato e dall'inizio degli anni Novanta ha sfornato centinaia di patenti. Quando gli esaminatori arrivavano nelle scuole guida, spiegavano subito le regole a cui sarebbe stato meglio attenersi per evitare sonore bocciature. Pagare. C'era chi accettava di buon grado e anzi diventava complice, chi subiva. Ma anche chi si rifiutava, e allora iniziavano i guai. Sono stati proprio i titolari delle agenzie "ribelli" a fare scattare l'inchiesta. E le prove sono emerse subito, impresse nei verbali di esame. Al centro delle accuse, soprattutto i quiz. La Procura li bolla senza mezzi termini come "falsi": più che i candidati, erano infatti gli esaminatori della Motorizzazione a prendersene cura. Per questo veniva spiegato agli esaminandi di scrivere rigidamente a matita, o anche di non scrivere. Avrebbero pensato loro a mettere la risposta giusta. In altri casi, i funzionari non rilevavano gli errori e stilavano verbali fasulli. C'era invece chi preferiva suggerire direttamente. Il sistema della corruzione era insomma diventato generalizzato. E anche per questo i prezzi delle autoscuole erano aumentati. C'era da coprire il costo delle mazzette. Chi invece non si adeguava, veniva tagliato fuori. Dalle promozioni e dal mercato. Quando sono scattate le prime denunce, la polizia stradale ha cominciato a fare ispezioni nelle autoscuole durante gli esami. E vennero subito fuori le irregolarità. Citati in Procura, i neo patentati non hanno potuto che ammettere. Per il momento, non c'è alcun provvedimento nei confronti delle loro patenti. Si valuterà nel prosieguo della vicenda giudiziaria. Guai in vista, invece, per gli esaminatori. Non solo il processo. La Procura invierà una dettagliata relazione alla Motorizzazione perché adotti i provvedimenti disciplinari che riterrà più opportuni.
</doc>
<doc id="80" genre="journalism" gender="M">
Un lungo applauso alle 17.58 davanti alla casa in cui abitava Giovanni Falcone in via Notarbartolo
salvo palazzolo Niente sigle e cartelli di associazioni sotto l'albero Falcone. Per la prima volta, dalla stagione della mobilitazione civile del '92, "Palermo Anno Uno", il coordinamento della società civile, non c'è. Almeno ufficialmente. Molti dei trecento palermitani che si sono ritrovati in via Notarbartolo sono infatti inseriti in gruppi e associazioni. Ma all'appuntamento di ieri pomeriggio sono voluti arrivare come singoli cittadini. L'unico documento ufficiale, letto da Luisa Capitummino, delle Acli, alle 17,58 - l'ora in cui avvenne la strage di Capaci - porta 135 firme di studenti, professionisti, intellettuali, sacerdoti. «Oggi, a otto anni da quella strage, occorre più che mai ricordare - recita il documento - occorre guardare al futuro, interrogarci su come è cambiata la mafia, quali sono i suoi nuovi interessi e occorre soprattutto interrogarci di nuovo sul ruolo che oggi svolgono le istituzioni, la magistratura, le forze dell'ordine e la società civile». Quest'anno, sotto l'albero Falcone, non ci sono proclami. I politici in prima fila, pronti a farsi riprendere in primo piano da telecamere e fotografi, certo non mancano. Ma a parlare è solo il documento firmato dai 135 palermitani. Ed è un invito senza retorica: «È oggi quanto mai attuale il problema della mafia economica, con tutti i pericoli di connivenze tra Cosa nostra e politica e pezzi della pubblica amministrazione. Ecco perché occorre recuperare un ruolo di presenza, di denuncia, di testimonianza, di proposta da parte della società civile e delle istituzioni». È l'anniversario della riflessione: sotto l'albero Falcone non ci sono i familiari del magistrato assassinato, della moglie, degli agenti della scorta. Alle 17,58 hanno preferito ritrovarsi in cattedrale dove padre Salvatore Napoleone e padre Ennio Pintacuda hanno celebrato una messa in ricordo di tutte le vittime della mafia. In chiesa c'erano soprattutto tantissimi magistrati, poliziotti, carabinieri e finanzieri. Le uniche parole sono state quelle dell'omelia che ha invitato tutti a prendere ad esempio il lavoro e il sacrificio di chi non c'è più. Al termine della messa, ci sono soltanto saluti affettuosi: Louis Freeh, il capo dell'Fbi, che per tutta la cerimonia ha stretto fra le mani un rosario in religiosa preghiera, abbraccia le sorelle di Falcone, Maria e Anna. Orlando e Bianco mettono per un momento da parte le rivalità politiche e si scambiano sorrisi. Poi, il ministro dell'interno si avvicina a Vincenzo Agostino e alla moglie, i genitori del poliziotto assassinato nell'89 insieme ad Ida Castellucci: «È undici anni che aspettiamo giustizia», dice la madre vestita ancora a lutto. salvo palazzolo Niente sigle e cartelli di associazioni sotto l'albero Falcone. Per la prima volta, dalla stagione della mobilitazione civile del '92, "Palermo Anno Uno", il coordinamento della società civile, non c'è. Almeno ufficialmente. Molti dei trecento palermitani che si sono ritrovati in via Notarbartolo sono infatti inseriti in gruppi e associazioni. Ma all'appuntamento di ieri pomeriggio sono voluti arrivare come singoli cittadini. L'unico documento ufficiale, letto da Luisa Capitummino, delle Acli, alle 17,58 - l'ora in cui avvenne la strage di Capaci - porta 135 firme di studenti, professionisti, intellettuali, sacerdoti. «Oggi, a otto anni da quella strage, occorre più che mai ricordare - recita il documento - occorre guardare al futuro, interrogarci su come è cambiata la mafia, quali sono i suoi nuovi interessi e occorre soprattutto interrogarci di nuovo sul ruolo che oggi svolgono le istituzioni, la magistratura, le forze dell'ordine e la società civile». Quest'anno, sotto l'albero Falcone, non ci sono proclami. I politici in prima fila, pronti a farsi riprendere in primo piano da telecamere e fotografi, certo non mancano. Ma a parlare è solo il documento firmato dai 135 palermitani. Ed è un invito senza retorica: «È oggi quanto mai attuale il problema della mafia economica, con tutti i pericoli di connivenze tra Cosa nostra e politica e pezzi della pubblica amministrazione. Ecco perché occorre recuperare un ruolo di presenza, di denuncia, di testimonianza, di proposta da parte della società civile e delle istituzioni». È l'anniversario della riflessione: sotto l'albero Falcone non ci sono i familiari del magistrato assassinato, della moglie, degli agenti della scorta. Alle 17,58 hanno preferito ritrovarsi in cattedrale dove padre Salvatore Napoleone e padre Ennio Pintacuda hanno celebrato una messa in ricordo di tutte le vittime della mafia. In chiesa c'erano soprattutto tantissimi magistrati, poliziotti, carabinieri e finanzieri. Le uniche parole sono state quelle dell'omelia che ha invitato tutti a prendere ad esempio il lavoro e il sacrificio di chi non c'è più. Al termine della messa, ci sono soltanto saluti affettuosi: Louis Freeh, il capo dell'Fbi, che per tutta la cerimonia ha stretto fra le mani un rosario in religiosa preghiera, abbraccia le sorelle di Falcone, Maria e Anna. Orlando e Bianco mettono per un momento da parte le rivalità politiche e si scambiano sorrisi. Poi, il ministro dell'interno si avvicina a Vincenzo Agostino e alla moglie, i genitori del poliziotto assassinato nell'89 insieme ad Ida Castellucci: «È undici anni che aspettiamo giustizia», dice la madre vestita ancora a lutto. salvo palazzolo Niente sigle e cartelli di associazioni sotto l'albero Falcone. Per la prima volta, dalla stagione della mobilitazione civile del '92, "Palermo Anno Uno", il coordinamento della società civile, non c'è. Almeno ufficialmente. Molti dei trecento palermitani che si sono ritrovati in via Notarbartolo sono infatti inseriti in gruppi e associazioni. Ma all'appuntamento di ieri pomeriggio sono voluti arrivare come singoli cittadini. L'unico documento ufficiale, letto da Luisa Capitummino, delle Acli, alle 17,58 - l'ora in cui avvenne la strage di Capaci - porta 135 firme di studenti, professionisti, intellettuali, sacerdoti. «Oggi, a otto anni da quella strage, occorre più che mai ricordare - recita il documento - occorre guardare al futuro, interrogarci su come è cambiata la mafia, quali sono i suoi nuovi interessi e occorre soprattutto interrogarci di nuovo sul ruolo che oggi svolgono le istituzioni, la magistratura, le forze dell'ordine e la società civile». Quest'anno, sotto l'albero Falcone, non ci sono proclami. I politici in prima fila, pronti a farsi riprendere in primo piano da telecamere e fotografi, certo non mancano. Ma a parlare è solo il documento firmato dai 135 palermitani. Ed è un invito senza retorica: «È oggi quanto mai attuale il problema della mafia economica, con tutti i pericoli di connivenze tra Cosa nostra e politica e pezzi della pubblica amministrazione. Ecco perché occorre recuperare un ruolo di presenza, di denuncia, di testimonianza, di proposta da parte della società civile e delle istituzioni». È l'anniversario della riflessione: sotto l'albero Falcone non ci sono i familiari del magistrato assassinato, della moglie, degli agenti della scorta. Alle 17,58 hanno preferito ritrovarsi in cattedrale dove padre Salvatore Napoleone e padre Ennio Pintacuda hanno celebrato una messa in ricordo di tutte le vittime della mafia. In chiesa c'erano soprattutto tantissimi magistrati, poliziotti, carabinieri e finanzieri. Le uniche parole sono state quelle dell'omelia che ha invitato tutti a prendere ad esempio il lavoro e il sacrificio di chi non c'è più. Al termine della messa, ci sono soltanto saluti affettuosi: Louis Freeh, il capo dell'Fbi, che per tutta la cerimonia ha stretto fra le mani un rosario in religiosa preghiera, abbraccia le sorelle di Falcone, Maria e Anna. Orlando e Bianco mettono per un momento da parte le rivalità politiche e si scambiano sorrisi. Poi, il ministro dell'interno si avvicina a Vincenzo Agostino e alla moglie, i genitori del poliziotto assassinato nell'89 insieme ad Ida Castellucci: «È undici anni che aspettiamo giustizia», dice la madre vestita ancora a lutto.
</doc>
<doc id="81" genre="journalism" gender="M">
Cosa nostra assicurazioni
C'è l'ombra di Cosa nostra dietro la colossale truffa alla compagnia assicurativa Polaris. A due mesi e mezzo dall'inchiesta della Procura che ha fatto scattare 19 ordinanze di custodia cautelare per medici legali, periti, vigili urbani e bancari, gli iniziali sospetti sono diventati qualcosa di più. Il pentito Salvatore Barbagallo ha accusato uno degli organizzatori del giro di essere affiliato della famiglia mafiosa di Palermo centro e lo ha descritto in più di una azione criminale per conto delle cosche. I sostituti procuratori Sergio Barbiera e Geri Ferrara si preparano a interrogare altri collaboratori di giustizia. Il giro d'affari finito nel mirino di Cosa nostra era davvero esorbitante. Dopo il sequestro di un miliardo, fatto scattare nelle scorse settimane, la Procura ha già individuato altri tre miliardi del bottino messo da parte dall'organizzazione. Tutti in conti e dossier titoli del Banco di Sicilia. E nel registro degli indagati sono finiti proprio alcuni impiegati dell'istituto di credito. Nei giorni scorsi, i pubblici ministeri titolari dell'inchiesta hanno interrogato, come persone informate sui fatti, alcuni alti dirigenti del Banco. A loro, Barbiera e Ferrara hanno chiesto informazioni su depositi sospetti, molti dei quali segnalati dopo il blitz dallo stesso istituto di credito. Domande soprattutto sui controlli che sarebbero dovuti scattare immediatamente di fronte ad operazioni tanto sospette. Secondo l'iniziale ricostruzione del Polo di polizia "Libertà", un ruolo decisivo sarebbe stato svolto da tre dipendenti «infedeli» dell'Agenzia 11 del Bds: scambiavano assegni a persone che non avevano alcun titolo per riscuotere il denaro. Antonino Doveri, in particolare, girava poi il titolo sul proprio conto, lasciava trascorrere qualche giorno, infine consegnava il denaro ai suoi referenti, trattenendo per sé la percentuale del dieci per cento. Dell'inchiesta si occupa adesso anche l'Interpol, a cui la Procura di Palermo ha affidato la ricerca in campo internazionale di due degli indagati, ancora latitanti. Si tratta del figlio di Antonino Doveri, Roberto e di un cittadino del Bangladesh, Talim Hossain. Nelle prossime settimane si prevedono già altri sviluppi nell'inchiesta: i magistrati attendono di compiere nuovi accertamenti per potere poi fare scattare il sequestro anche degli altri miliardi depositati nei conti e nei dossier titoli. Intanto, continuano ad arrivare in Procura numerosi esposti di cittadini che denunciano di essere finiti nelle maglie dell'organizzazione attraverso le ben architettate truffe. Sperano di potersi costituire parte civile nel processo che si celebrerà fra qualche mese. Quella di Palermo non è la prima indagine che mette in evidenza gli interessi di Cosa nostra nel settore assicurativo. A febbraio, la Squadra Mobile di Catania ha svelato le truffe e le estorsioni messe in atto dal clan Cappello. La tecnica era sempre la stessa: i complici simulavano incidenti stradali e obbligavano i tecnici delle assicurazioni a periziare le vetture nei loro rioni di residenza, Librino e San Cristoforo. Lì scattavano le prime minacce per il perito, poi seguivano le irruzioni negli uffici dei liquidatori. E chi si rifiutava veniva aggredito e minacciato di morte.
</doc>
<doc id="82" genre="journalism" gender="M">
Africa, terrore islamista: attentati 
in Somalia, Nigeria e Camerun
L’ultimo a Mogadiscio dove un camion riempito d’esplosivo è saltato vicino all’Hotel al Jazeera facendo almeno 13 morti
Terrore islamista in Africa, con attentati in Somalia, Nigeria e Camerun. Tutti paesi dove agiscono da tempo formazioni convertitesi alle tattiche stragiste viste in Iraq. Dunque uso di veicoli-bomba e kamikaze, molto spesso bambini. Colpiti soprattutto civili inermi, sorpresi in luoghi affollati.
Terrore in hotel
A Mogadiscio un camion riempito d’esplosivo è saltato vicino all’Hotel al Jazeera: almeno 13 i morti. Azione rivendicata dagli Shebab che l’hanno presentata come una risposta agli attacchi del contingente Amison. Nelle ultime due settimane, la fazione ha perso posizioni importanti al confine con il Kenya proprio in seguito all’offensiva lanciata da governativi e truppe africane. Gli USA sono intervenuti con un raid di droni che avrebbe eliminato dozzine di guerriglieri. Gli Shebab hanno reagito in modo indiscriminato.
Morti al mercato
Terrificante la cadenza del movimento nigeriano Boko Haram che ora agisce sotto la sigla di “provincia dell’Africa occidentale” dello Stato Islamico. Da maggio ha provocato la morte di oltre 800 persone, in gran parte falciati da attacchi suicidi condotti da donne e minori. Domenica i terroristi hanno insanguinato nuovamente Damaturu, nel nord est. Quattordici le vittime in un mercato. Sembra che i militanti abbiano usato una quarantenne con problemi mentali, una mendicante trasformata in inconsapevole kamikaze. Modus operandi non inedito per Boko: nelle scorse settimane gli islamisti hanno fatto detonare a distanza almeno un paio di ragazze al quale aveva affidato delle cariche esplosive.
Bambina suicida
Ancora attentati nel Camerun, paese risucchiato nel conflitto che incendia l’area. A Maroua hanno preso di mira un ristorante, si contano altri 14 morti. Protagonista una bambina di 10 anni, probabilmente costretta a compiere la missione suicida. Attacco che ne segue altri a due. Episodi che si inseriscono in disegno più ampio dove gruppi locali e Boko Haram puniscono quanti collaborano con la Nigeria o con i governi occidentali. Un esempio evidente è il Ciad, stato che ha fornito truppe ben addestrato nelle operazioni anti Qaeda in Mali e poi ha offerto assistenza ai nigeriani.
</doc>
<doc id="83" genre="journalism" gender="M">
Stati Uniti, tre agguati in poche settimane: e l'Fbi si mette alla ricerca del cecchino
Dopo una serie di attacchi, l'Fbi ha deciso di offrire 10 mila dollari di ricompensa a chiunque darà informazioni utili
WASHINGTON - Un serial killer nel nord del Colorado? Un misterioso cecchino che apre il fuoco su persone scelte a caso? Dopo tre agguati nell’arco di diverse settimane, la polizia non lo esclude, anche se resta cauta. Come spesso accade in situazioni come questa si è mossa l’Fbi che ha offerto 10 mila dollari di ricompensa a chiunque darà informazioni utili.
Gli agguati
La scena degli attacchi è una zona compresa le località di Loveland e Windsor, ad una settantina di chilometri a nord di Denver. Il primo episodio risale al 22 aprile: Cori Romero, 21 anni, è stata ferita al collo da un proiettile mentre era al volante della sua auto. Il 18 maggio è stato rinvenuto il corpo senza vita di John Jacoby, 48 anni, centrato da due pallottole mentre era in bicicletta su una strada di campagna. Infine, il 3 giugno, William Connole, 68 anni, pensionato freddato durante una passeggiata notturno. A questi tre casi si sono aggiunte denunce di automobilisti che hanno avuto i vetri delle loro vetture distrutti da qualcosa. Ma è difficile dire se anche questi eventi siano collegati.
Task force
La polizia non ha specificato che tipo di arma sia stata usata ed ha sottolineato che le tre vittime non si conoscevano. Indiscrezioni sostengono che i primi due attacchi sarebbero stati portati dallo stesso tiratore, un elemento però che non è stato confermato in modo ufficiale. L’inchiesta è ora condotta da una task force composta da agenti locali e dall’Fbi che hanno invitato la popolazione a stare in allerta e a segnalare situazioni anomale.
Il precedente
Nell’ottobre del 2002, l’area attorno a Washington fu teatro di una serie di omicidi compiuti da Joe Allen Muhammad e Lee Boyd Malvo. I due uccisero 17 persone e ne ferirono 10, vittime innocenti sorpresi alle stazioni di servizio e sulle auto. I killer avevano modificato la loro vettura per poter sparare nascosti nel bagaglio con un fucile da cecchino.
</doc>
<doc id="84" genre="journalism" gender="M">
Sgomberano la casbah ma i violenti sono fuggiti
MILANO - Sembrano una comitiva di zie, con i loro giaccotti, le borse similpelle strette ai petti larghi, i vocabolari tascabili rumeno-italiano. Le hanno messe in fila nella spianata gelida della grande fabbrica abbandonata. All' alba di ieri, dopo cinque giorni di polemiche arroventate sulla Milano violenta (e che continuano ieri, contro la decisione del sottosegretario agli Interni Diego Masi di non partecipare al Consiglio comunale), lo Stato ha rialzato la testa: poliziotti, carabinieri, elicotteri e pastori tedeschi sono entrati nella Magneti Marelli, l' antico tempio dell' elettromeccanica divenuto ricovero di sbandati, clandestini e delinquenti, davanti alla quale mercoledì un barista è stato accoltellato da uno straniero. Siccome saranno violenti sì ma scemi no, magrebini e slavi che occupano la Marelli sono spariti per tempo. E lì, nei loro stanzoni ghiacciati, ad attendere ignari l' irruzione sono rimasti sessanta moldavi. Moldavi, gente di una nazionalità bistrattata, piccola repubblica sovietica di lingua rumena, che oggi sventola con un filo di orgoglio il passaporto blu, "siamo un paese sovrano". Nella spianata si separano naturalmente, gli uomini da una parte, seri, cupi. Le donne dall' altra. Una biondina piange, zitta, e nessuno cerca di consolarla. Le altre zie aspettano gli eventi. L' unica che riesce a comunicare col mondo è una professoressa di francese. Si chiama Maria Mocanu, ha 49 anni, nella borsetta di sky ha la foto del figlio, che fa il poliziotto e da mesi non riceve lo stipendio come tutti i moldavi. Se le chiedono come si fa a finire a vivere in un posto del genere risponde: "L' essere umano si adatta a tutto, quando è costretto a farlo". Non sa cos' è successo in questi giorni a Milano. Non sa che fuori, su via Adriano, contro gli stranieri volano parole pesanti. Un gruppo di abitanti ha bloccato la strada contro l' accoltellamento del barista, uno striscione dice che "la rivolta partirà da via Adriano". Un postino che ha cercato di passare il blocco si è preso un pugno in faccia, e d' altronde insieme alla gente perbene della zona circolano facce strane, gente che ha la fedina penale non immacolata e che nei microfoni della Rai ringhia più forte di tutti. Quando un marocchino cerca di rientrare nella fabbrica rischia grosso perché c' è qualcuno che lo addita come il complice dell' accoltellatore: "è lui, è lui". Gli va di lusso perché ha un alibi inoppugnabile: era a San Vittore. Dentro, i cento poliziotti e carabinieri schierati per il rastrellamento della Marelli (in contemporanea con altre operazioni simili in via Melchiorre Gioia, a San Siro, alla Fiera) sono i primi a rendersi conto che nella rete è rimasta la gente sbagliata. Cercano anche loro di rassicurarli, "non vi mandiamo via, è solo un controllo": ma una parte dei moldavi, quelli che il passaporto neanche ce l' hanno, è destinata inevitabilmente all' unica sistemazione meno invidiabile di questa, il Centro d' accoglienza di via Corelli che nonostante il nome non è molto diverso da una prigione. Uomini e donne salgono sul torpedone della questura.
</doc>
<doc id="85" genre="journalism" gender="M">
Vinsero dieci miliardi, la tv ne parlò per giorni
MILANO - Dalla lettera anonima - assai ben documentata - che diede il via all' indagine, alle confessioni dei protagonisti con le modalità del trucco delle palline, fino al racconto del colpo da dieci miliardi realizzato a Brescia: ecco i documenti salienti dell' inchiesta che ha gettato la torva ombra dell' inganno sul gioco più amato dagli italiani. L' ANONIMO "Se l' Ottocento fu il secolo delle invenzioni, la fine del Novecento è quello delle grandi truffe", esordisce l' anonimo che scrive in primavera alle Procure di Milano e Roma e ai ministeri dell' Interno e delle Finanze. "Per fare un terno miliardario le combinazioni giuste non valgono, contano invece le ' ' combine' ' : puntare dei milioni su dei numeri vincenti dettati non dal manuale della Smorfia ma da un addetto ai lavori dalla mente diabolica, un dipendente dell' Intendenza di Finanza di Milano. Il signor Aliberti Giuseppe è l' architetto del progetto ' ' Come truccare i numeri del lotto e vivere felici e contenti' ' . Infatti nell' urna vengono inserite le novanta palline e sette di esse hanno un colore più chiaro ed una lucentezza più accentuata rispetto alle altre <...& i ragazzi addetti all' estrazione non hanno difficoltà alcuna a pescare i numeri scelti dall' Aliberti e compagni, perché la benda posta sui loro occhi è posizionata sulle sopracciglie. Aliberti si avvale di familiari, forze dell' ordine, diretto superiore e complici: il cognato, padre dei bambini addetti all' estrazione, da lui imparati e istruiti; il genero, prestanome nelle puntate al Lotto; il finanziere O.G. e un finanziere di nome Giorgio; un vigile urbano genitore di una bambina che in passato ha estratto due quaterne; un ispettore di polizia, socio in affari al gioco del lotto di Aliberti <..& Nella ruota di Milano viaggiano numeri magici che hanno arricchito Aliberti, la sua gang, familiari dei familiari e amici degli amici". IL COLPO DA DIECI MILIARDI Confessione di Sergio Pellegrini, marito della nipote di Aliberti: "Io e Di Palma Francesco abbiamo realizzato tre-quattro vincite, la più alta è stata 250 milioni e l' abbiamo utilizzata per l' acquisto di un bar <...& So che molta gente con i numeri di Aliberti ha vinto molti soldi. Sulla ruota di Milano è uscita una quaterna che Aliberti aveva dato in giro, uno di Brescia vinse 10 miliardi e alla televisione per quattro giorni si parlava di questa vincita <...& Aliberti lucidava le palline contenenti i numeri scelti, ai bambini veniva messa la benda in modo da consentirgli di vedere da sotto. I bambini facevano parte della cerchia di familiari e amici di Aliberti". COME ERA COMINCIATA Testimonianza di C.M. cognata di Aliberti: "Circa sei anni fa mio cognato Aliberti Giuseppe ci ha riferito che tale Olmi Carlo andava a giocare presso la sua ricevitoria del Lotto e aveva notato che la serie di numeri (otto) che giocava Olmi veniva giocata anche da numerose altre persone e che quei numeri si rivelavano spesso vincenti. Dopo un po' di tempo Olmi ha riferito a mio cognato Giuseppe che alcune persone che lavoravano presso l' Intendenza di Finanza di Milano erano in grado di pilotare l' estrazione del Lotto sulla ruota di Milano. Mio cognato ha giocato una volta quei numeri e ha vinto <...& Dopo alcuni anni mio cognato Giuseppe ha lasciato la ricevitoria riuscendo a farsi assumere presso l' Intendenza di Finanza di Milano e dopo qualche tempo è riuscito a farsi trasferire alla sezione Lotto ed occuparsi materialmente dell' estrazione". LE MINACCE Ancora dalla testimonianza di C.M.: "Alla fine dello scorso anno mio marito è venuto a conoscenza che mio cognato era minacciato da una persona, anonima e con un forte accento siciliano, che voleva a tutti i costi che si facesse un' estrazione per lui <...& La saracinesca del laboratorio di mio marito è stata attinta da alcuni colpi d' arma da fuoco <....& Per queste pressioni so che verso la metà di febbraio è stata preparata un' estrazione che ha permesso di far vincere un terno. L' anonimo con accento siciliano ha quindi telefonato a casa di mia figlia ringraziando che lui era a posto". I SUPERIORI SAPEVANO Aliberti confessa: "Decidemmo di provare il meccanismo immettendo otto palline riconoscibili; ci accorgemmo però che costava troppo perché, già mirando all' ambo, occorreva giocare 28 combinazioni. Riducemmo perciò le palline a 7, cosa che consentiva una puntata più accessibile <...& Con il passare del tempo il meccanismo divenne noto a molte persone e circa due anni fa sono iniziate delle minacce telefoniche, l' ignoto interlocutore dimostrava di essere a conoscenza della frode e pretendeva di sapere da me i numeri utili. Si tratava di gente pericolosa e C. diceva che uno di loro ha partecipato alla strage di Capaci <...& Nel maggio- giugno scorsi mi chiamò nel suo ufficio il delegato del reparto lotto, dicendomi che aveva saputo che avevo truffato lo Stato e ciò perchè la sera prima era stato fermato per strada da due individui pugliesi".. Aliberti ammise davanti al suo superiore le proprie responsabilità, ma non fu denunciato.
</doc>
<doc id="86" genre="journalism" gender="M">
Diritti tv, il premier rischia il processo
MILANO - Appropriazione indebita aggravata, frode fiscale e falso in bilancio. Sono queste le accuse con cui la Procura di Milano si prepara a chiedere il rinvio a giudizio del presidente del Consiglio Silvio Berlusconi, al termine della lunga e faticosa indagine sui conti occulti di Mediaset, e sul vorticoso giro di denaro tra paradisi fiscali e società offshore creato intorno alla compravendita dei diritti per trasmettere sulle reti del Biscione i film made in Usa. Impressionanti sono gli importi che Berlusconi è accusato di avere sottratto alla casse di Fininvest e di Mediaset anche dopo il 1996, data della quotazione in Borsa del gruppo. E altrettanto impressionante - circa 126 miliardi delle lire di allora - l' ammontare delle tasse che Berlusconi è accusato di avere evaso tra il 1996 e il 1999 «avvalendosi di un sistema di frode elaborato negli anni Ottanta e da allora costantemente seguito», secondo quanto scrivono i pm Alfredo Robledo e Fabio De Pasquale. Tra gli altri indagati, spicca il nome del presidente di Mediaset Fedele Confalonieri, che però risponde solo di falso in bilancio. L' inchiesta, iniziata nel giugno 2001, arriva alla sua conclusione nei giorni scorsi. Venerdì i due pm depositano l' avviso di fine indagini, ieri la Guardia di finanza notifica il provvedimento ai difensori dei quattordici imputati. Allegata all' avviso, c' è una massa di documentazione di mezzo milione di pagine. Ci sono testimonianze, contabili bancarie, documenti sequestrati negli uffici Fininvest. E soprattutto ci sono le rogatorie: compresa quella dagli Stati Uniti che il ministro della Giustizia Roberto Castelli cercò inutilmente di bloccare per riguardo al capo del governo. è il quadro offerto da questa massa di materiale a convincere la Procura di quella che è la tesi di fondo dell' inchiesta: ad appropriarsi del denaro sottratto alle casse aziendali e all' erario sarebbe stato personalmente Berlusconi, attraverso società ombra riconducibili direttamente a lui o ai suoi figli Marina e Piersilvio. I due figli del premier sono anch' essi sotto inchiesta per riciclaggio, ma le loro posizioni vengono separate perché le indagini non sono ancora chiuse. E prosegue anche un terzo filone di indagine che deve essere di una certa delicatezza, se la Procura copre con vasti omissis il reato e i nomi degli indagati. Il meccanismo per accumulare fondi neri era, secondo la Procura, abbastanza semplice. I diritti per i film non venivano ceduti direttamente dalle major americane a Fininvest, ma passavano per le mani di diverse società di intermediazione. Alcune di queste facevano parte in realtà di quel «gruppo B» di società offshore creato negli anni dall' avvocato londinese David Mills per conto di Silvio Berlusconi (e utilizzate per operazioni illecite di ogni genere, dai finanziamenti illeciti a Bettino Craxi alla corruzione dei magistrati romani). Le società offshore le rivendevano poi a Fininvest, ma spezzettando i diritti anno per anno. In pratica, Fininvest si trovava a pagare per un solo anno di trasmissione la cifra che le società offshore avevano pagato agli americani per un intero quinquennio. Per ritrasmettere il film negli anni successivi, Fininvest doveva pagare di nuovo: e questi soldi erano la cresta che finiva alle società offshore cioè, secondo la Procura, a Berlusconi stesso. Gli uomini chiave, in questa operazione, erano Daniele Lorenzano, uno specialista nella mediazione dei diritti internazionali, e Paolo Del Bue, il gestore della fiduciaria svizzera Arner attraverso cui venivano smistati i quattrini alla miriade di società nei paesi più diversi (comprese le Isole Vergini Britanniche, le uniche ad avere rifiutato l' assistenza all' indagine). Ma il «promotore», per la Procura, era lui: Berlusconi. «Accuse assurde - replica ieri il legale del premier, Nicolò Ghedini - Silvio Berlusconi dal 1993 in poi non era più nulla nell' ambito del gruppo Mediaset se non un socio senza alcuna possibilità di gestione».
</doc>
<doc id="87" genre="journalism" gender="M">
Strage di Capodanno a Milano assassinati il viado e un amico
MILANO - Da molte ore piove fitto, ma il sangue dei morti resiste come se fosse aggrappato all' asfalto. Qui, in piazzale Dateo, alle due e trenta di ieri, la prima mattina del 1999 milanese è stata trasformata in un macello da un giovane uomo sceso con la pistola in pugno da una Porsche blu. Dodici colpi che si confondono con gli ultimi botti del Capodanno, e che invece escono dalla canna di una pistola automatica calibro 9 per 21, pallottole devastanti come cannonate. Quando l' uomo della Porsche risale sull' auto e scompare tranquillo nel buio, sull' asfalto di piazzale Dateo ci sono tre corpi distesi nel sangue. C' è un italiano di cinquant' anni, freddato con un solo colpo dietro l' orecchio. Trenta metri più in là, c' è un giovane brasiliano vestito da donna crivellato da una quantità di colpi alla testa e allo stomaco. Accanto a lui, un altro giovane straniero: è un cingalese, anche lui ha in corpo tre pallottole, eppure è ancora vivo, la Volante se ne accorge e lo fa portare al Policlinico, clinicamente è morto ma fino a sera l' organismo resiste. In piazzale Dateo continua a piovere, mentre i poliziotti segnano sull' asfalto con il gesso rosa le tracce del massacro. La notizia sveglia la città con i radiogiornali dell' ora di pranzo, e non è un bel risveglio. Non solo perché è Capodanno, ma anche perché era da una vita, dagli anni di Epaminonda ' ' il Tebano' ' e della guerra del Giambellino, che una simile quantità di sangue non veniva versata su una pubblica via di questa città (eccezione fatta per la strage di via Palestro, ma quella è un' altra storia). La sensazione è che anche questi tre corpi riempiti di piombo in piazzale Dateo siano uno dei segnali che sempre più spesso l' organismo della città sta mandando, un organismo malato, infestato da germi sconosciuti e che nessuno studia. Ogni tanto la malattia viene allo scoperto: quando si scopre una tratta di piccoli schiavi albanesi, o quando sei ragazzi per bene mandano al Creatore un clochard prendendolo a calci. O con macelli come quello di ieri mattina. Che, per il poco che se ne capisce, viene dagli ambienti legati al racket della prostituzione, un mercato ricco e selvaggio dove l' immigrazione dall' est ha fatto ricomparire una figura - quella del rocchetée, del lenone - che a Milano era sparita da anni. I nuovi lenoni sono tanti, cattivi, e hanno già dimostrato di avere il grilletto facile. A indagare è il pubblico ministero Alessandra Dolci, alta e bionda, da poco arrivata a Milano, insieme alla Squadra Mobile. "Non c' è ancora nessuna ipotesi - dicono - non sappiamo neanche se fra le tre vittime ci fosse un bersaglio privilegiato". In realtà, si può dire con ragionevole probabilità che almeno uno dei tre è stato colpito per caso, ovvero che è passato al momento sbagliato nel posto sbagliato: è Clemente Wattoru Tantirige, il giovane cingalese, un ragazzo per bene che vive lì vicino, in via Sottocorno, facendo le pulizie negli uffici. Aveva avuto amici a casa per il cenone di mezzanotte, poi era uscito a fare due passi. Lì la sua pista ha incontrato quella dell' italiano, Pierfranco Talgati, 51 anni, bergamasco di Canonica d' Adda, e del viado brasiliano, Paulo Barboza Dos Santos in arte "Paola". Talgati e il viado si conoscono bene, il bergamasco è un frequentatore abituale del mondo dei sudamericani che si prostituiscono lungo via Melchiorre Gioia e sui viali della circonvallazione: un mondo a parte, quello dei viados, dove girano tanta cocaina e tanta eroina, ma che fino a pochi anni fa rifiutava il controllo degli sfruttatori. Ma adesso i nuovi signori del marciapiede hanno allargato le loro pretese, assegnano tratti di strada e pretendono tangenti anche dagli uomini-donna. Pierfranco Talgati - che era scapolo e invalido civile, e viveva ancora con i genitori che sono piccoli imprenditori metalmeccanici - lo conosceva bene, il mondo dei viados milanesi. "Hanno ammazzato anche Franco", è il grido di dolore del brasiliano che vive con "Paola" Barboza Dos Santos, quando i poliziotti gli portano la notizia. Anche la notte dell' ultimo dell' anno, Talgati era sceso a Milano con la sua auto. Forse si incontra con "Paola" in piazzale Dateo, forse invece è lui ad accompagnare il viado sul posto di lavoro. Piazzale Dateo non è lontana dal centro, ma è dominata da un grande cantiere che dura da anni - è una delle ultime eredità di Tangentopoli, l' impresa era la stessa che lavorava alla Baggina di Mario Chiesa - ai cui margini vive qualche senzatetto e si consumano frettolosi amori a pagamento. è qui che Talgati e "Paola" si vedono venire incontro l' uomo che chissà perché ha decretato la loro condanna a morte. Talgati probabilmente viene ammazzato per primo, il brasiliano cerca di scappare verso le luci di viale Piceno ma viene raggiunto e ucciso. A Clement Wattoru Tantirige, il giovane dello Sri Lanka che passa per caso, basta vedere in faccia l' assassino per venire crivellato di colpi. Due testimoni vedono l' omicida risalire sulla Porsche scura, ma è un' ombra senza volto.
</doc>
<doc id="88" genre="journalism" gender="M">
Una scheda, la tua ombra ecco la plastic identity
MILANO - Un pezzo di plastica. Un piccolo pezzo di plastica a colori vivaci e dall' aria amichevole, piazzato nel portafoglio insieme alla carta d' identità e alle foto dei figli. Si chiama carta multifunzioni, da quando sullo stesso pezzo di plastica hanno iniziato a convivere la carta di credito e il bancomat, che si spartiscono a metà la banda magnetica incorporata nella faccia inferiore della tessera. Per un italiano di media età e di medio reddito, per un classico signor Rossi qualunque, è una comodità che lo ha liberato dalla schiavitù del denaro contante. Quello che il signor Rossi non sa è che grazie a quel pezzo di plastica qualcuno lo segue. è un cervello elettronico. Passo dopo passo, dal momento in cui ogni mattina quest' uomo esce di casa, lo seguirà nei suoi spostamenti e nelle sue azioni. Passo dopo passo, il cervellone tratteggerà il suo ritratto, lo modificherà, lo aggiornerà, lo memorizzerà all' infinito. Per il cervellone, il signor Rossi è una identità fatta di una lunga serie di numeri. L' uomo e il suo codice vivono insieme, sono due facce della stessa persona. Plastic identity, è il nome che gli americani hanno dato a questa ombra dei tempi moderni. A raccontare al cervellone la vita di quest' uomo è la sua carta di credito. Rossi non sa che, mentre scivola nella fessura della macchinetta sul banco del negozio, il pezzo di plastica genera un flusso di dati che si infila sui cavi in fibra ottica che arrivano fino al cervellone. Ogni volta, quel gesto racconta qualcosa di lui. è un autoritratto involontario ma estremamente fedele. A centinaia di chilometri, il cervellone lo sorveglia. Controlla i suoi acquisti, li cataloga per importo, per merce, per località. Il computer si aspetta che il signor Rossi sia abitudinario, e si allarma se esce dalle tracce della sua normalità. E si ribella. Rossi nemmeno si accorge di queste ribellioni. L' ultima volta è successo mentre era in viaggio per lavoro. Per la prima volta in vita sua, ha comprato un orologio costoso a sua moglie. Lo ha fatto perché era in arrivo un giorno particolare, il decimo anniversario di matrimonio (ma il computer questo non lo sapeva). è entrato in un negozio dove non era mai stato, ha scelto con cura l' orologio, lo ha fatto impacchettare, e ha estratto fiducioso la sua carta di credito. Attesa stranamente lunga, poi il ronzio: «Transazione non disponibile». A bloccare la carta è stato il cervellone che, a centinaia di chilometri, ha stabilito che quell' acquisto non lo convinceva. Perché, come qualunque italiano con una plastic identity, il signor Rossi è schedato. Il cervellone sa a che ora infila la tangenziale ogni mattina, pagando il pedaggio con il fast pay o il telepass. Sa quanto spende in vestiti, in cibo, in cene fuori. Anzi: sa esattamente che tipo di abiti preferisce, che ristoranti si può permettere, quanti film in dvd guarda la sera a casa. Sa quanto denaro contante spende ogni mese, e si allerta se all' improvviso queste spese aumentano. Conosce il numero di telefono cellulare di Rossi e sa perfettamente quanto spende ogni mese per ricaricarlo, in che modo lo ricarica, dove si trova quando effettua le ricariche e se per caso - visto che c' è - ricarica anche il cellulare di un' amica. Per tenere d' occhio Rossi - e tutti i suoi connazionali dotati di plastic identity - il cervellone, gestito dalla società interbancaria che controlla le carte di credito utilizza un sistema neurale, che si chiama così perché segue la stessa logica del cervello umano. Nel senso che impara, fa esperienza, elabora. Dieci anni fa, quella identity avrebbe raccontato di Rossi una immagine sfocata e imprecisa. Oggi invece, man mano che il denaro contante perde ruolo nella società e spazio nel portafoglio di Rossi, la plastic identity diventa sempre di più il ritratto preciso dell' uomo che la genera. Si avvicina sempre di più all' originale fino a sovrapporsi come un' ombra a mezzogiorno. La società che tiene d' occhio questo signore, se Rossi lo venisse a sapere, gli spiegherebbe che il sistema è lì per aiutarlo, per evitare che qualcuno utilizzi la sua carta dopo averla rubata o clonata. Vero. Ma intanto i dati di Rossi sono lì, memorizzati e utilizzati giorno dopo giorno. Raccontano chi è lui al sistema interbancario. E non è tutto. Quando Rossi utilizza un' altra tessera di plastica che ha nel portafoglio, quella che gli fa avere sconti e premi al supermercato o in libreria, non sa che in questo modo contribuisce ad arricchire un' altra banca dati, dove i suoi gusti e le sue abitudini sono descritte in modo ancora più preciso. è una banca dati gigantesca che in realtà serve anche - spiegano gli esperti del ramo - a creare il suo profilo di spender: di preda per la pubblicità, per i cacciatori di clienti. Una banca dati che, sul mercato ufficiale o quello occulto, vale oro. Rossi, se sapesse tutto questo, forse non si allarmerebbe: anche perché ritiene di non avere nulla da nascondere. Poi è fiducioso che il sistema non racconti in giro i fatti suoi («anche se - giura un veterano del settore - quando sento parlare di banche dati inviolabili mi metto a ridere»). E ancora meno pensa a come cambierebbe la sua vita se un giorno, di colpo, il cervellone decidesse di bloccare la sua plastic identity neutralizzando il pezzo di plastica che porta in tasca: basta viaggiare, basta spendere, basta telefonare. Basta esistere, in una società dove si esiste solo in quanto spender. Ma questo è un incubo che appartiene a un altro film.
</doc>
<doc id="89" genre="journalism" gender="M">
Orologio con accendino e altimetro ecco la nuova arma di Al Qaeda
MILANO - Attrezzi rozzi ma efficaci e soprattutto difficili da individuare: orologi Casio con altimetro incorporato, oppure orologi da polso con nascosto all' interno un accendino a gas. Sono gli inneschi che Al Qaeda starebbe sperimentando per quelli che nel gergo delle forze di polizia americane si chiamano Ied (Improvised explosive devices, ovvero ordigni esplosivi rudimentali). Nei giorni scorsi agli uffici di polizia statunitensi è stato diramato un bollettino congiunto della Fbi e del Dipartimento per la sicurezza interna che lancia l' allarme: Al Qaeda sta procurandosi orologi con altimetro e nuovi orologi con accendino incorporato in vista di nuovi attentati contro l' aviazione civile degli Usa. Il bollettino congiunto porta la data del 5 gennaio, il livello di minaccia indicato è «Giallo», cioè elevated. «L' Fbi e il Dipartimento - si legge nel rapporto riservato - continuano a ricevere informazioni credibili che Al Qaeda è interessata a colpire. Informazioni recenti suggeriscono che Al Qaeda ha manifestato interesse per procurarsi orologi da polso con un accendino a butano e orologi Casio con altimetro incorporato». Quest' ultima, spiegano all' Fbi, costituirebbe una innovazione che coniugherebbe in un solo strumento due tecniche già utilizzate dai terroristi: gli ordigni collegati ad un altimetro, destinati ad esplodere quando l' aereo su cui vengono collocati raggiunge una determinata altezza, e i timer tradizionali collegati ad un orologio digitale. Il difetto di un altimetro è naturalmente la sua riconoscibilità, che può allertare i sistemi di sicurezza. Un orologio passa invece inosservato, anche se dotato della funzione altimetro. E il documento spiega anche perché la scelta dei terroristi è caduta sull' azienda giapponese: «Il marchio Casio è preferito per la sua reperibilità in tutto il mondo e per i suoi bassi prezzi. Va sottolineato, comunque, che anche altri produttori realizzano orologi con funzioni altimetriche utilizzabili dai terroristi». Il bollettino invita le forze di sicurezza a esaminare con attenzione orologi di questo tipo in possesso di individui sospetti, per individuare le modifiche indispensabili per collegare la suoneria al timer dell' ordigno esplosivo. Il secondo strumento cui ricorrerebbero i «tecnici» di Al Qaeda sono gli orologi con accendino incorporato che si possono comprare su alcuni siti Internet. «Questi accendini sembrano classici orologi da polso ma schiacciando un bottone sul quadrante producono una fiamma da un buco che potrebbe somigliare allo speaker per una suoneria. Un orologio di questo tipo costituisce un innesco per esplosivo meno ovvio di quanto lo siano dei fiammiferi o un accendino tradizionale». A questo proposito, il bollettino congiunto ricorda il caso di Richard Reid, l' estremista islamico che il 22 dicembre 2001 venne bloccato dai passeggeri e dall' equipaggio del Boeing 767 in volo tra Parigi e Miami mentre cercava di innescare con un fiammifero l' ordigno nascosto nelle sue scarpe. Una manovra che con un orologio-accendino sarebbe passata inosservata.
</doc>
<doc id="90" genre="journalism" gender="M">
Camerieri gratis per aiutare i bimbi dell' Asia
I clienti ci metteranno del loro, pagando il conto fino all' ultimo euro e aggiungendo - se lo augurano gli organizzatori - una robusta mancia. Anche i padroni del locale faranno la loro parte, mettendoci la materia prima: gli stinchi e i carré di maiale, i canederli e soprattutto i barili di birra, badando che non finisca prima che la serata di bevute benefiche sia conclusa. Ma la parte principale, nella serata speciale del Kapuzinerplatz - birreria di viale Lazio - per le vittime dello tsunami, la faranno loro: i camerieri, che lavoreranno gratis. I ragazzi e le ragazze del Kapu, la composita babele di austriaci, di tedeschi, di romeni che si mantiene in Italia o agli studi smistando boccali e bretzeln, hanno chiesto in blocco di lavorare gratis, saltando per una volta turni di riposo e quant' altro. In questo modo il cento per cento del bilancio della serata di mercoledì finirà ai fondi Unicef che dovranno aiutare la ricostruzione del Sudest asiatico: scavalcando le migliaia di miglia e gli abissi culturali che separano Phuket o Madras dai cibi robusti e dall' atmosfera scanzonata della birreria milanese dove promettono un menù ricco e allegro per la notte della solidarietà. «Non mi aspettavo nemmeno io che rispondessero così in blocco», dice con un sorriso Livia Stoica, romena, giramondo del luppolo e anchorwoman del Kapu, guardando quasi commossa i ragazzi che lavorano ogni giorno insieme a lei e che sono riusciti a stupirla. La stessa cosa accadrà a Castelseprio, nella filiale varesotta del Kapuzinerplatz. E non è male, in fondo, pensare che nel grande mare della solidarietà per i flagellati di sei nazioni remote ci sarà anche questa goccia di birra. Per i clienti, le prenotazioni sono aperte su www.kapuziner.it.
</doc>
<doc id="91" genre="journalism" gender="M">
«Giovani studenti puntate sull’Italia»
L’ambasciatore Usa Phillips ai ragazzi del «Quotidiano in classe». Ceccherini: allenate la mente
FIRENZE - Duecento studenti, dalle scuole superiori di tutta Italia, hanno incontrato ieri a Firenze l’ambasciatore statunitense John Phillips per discutere di informazione nell’ambito del progetto «Il quotidiano in classe», organizzato dall’Osservatorio permanente giovani editori. «La nostra missione è aiutare i giovani a distinguere le fonti del giornalismo di qualità dal resto dell’informazione — ha spiegato Andrea Ceccherini, presidente dell’Opge — grazie al confronto in aula tra 3 quotidiani diversi maturando uno spirito critico e non pensando che l’informazione sia una verità infusa». Ceccherini ha rivolto un appello: «Non stancatevi di allenare la mente e abbiate come nemico la certezza: vivere di dubbi significa essere più vicini al vero».
Un invito a coltivare la speranza è arrivato da Phillips. «Avrete un grande futuro — ha esordito — perché quando entrerete nel mondo del lavoro ci sarà un’economia più dinamica: riflettete se emigrare dopo gli studi e maturate lo spirito critico». Durante il dibattito, condotto da Monica Maggioni (direttore di Rai News24) e Luciano Fontana (condirettore del Corriere della Sera), ci sono stati anche passaggi sulle sfide civiche. «Riuscire a capire quali notizie sono affidabili — ha concluso Phillips — significa essere cittadini informati, votare con più consapevolezza e far sentire la vostra voce». Sul futuro dell’informazione si è soffermata la giornalista americana Linda Douglass, moglie dell’ambasciatore: «Il ruolo del giornalista è di individuare la verità dei fatti per conto del lettore. I giornali di qualità cartacei non scompariranno anche se affiancati dalla tecnologia che permette alla democrazia di esistere, come è accaduto in Egitto dove la rivoluzione è nata grazie ai social network».
</doc>
<doc id="92" genre="journalism" gender="M">
Arriva il primo «resort» spaziale 
Costerà 800 mila dollari al giorno
Nel 2021 la Orion Span, società di Houston nel Texas, lancerà nello spazio la navicella Aurora Station consentendo a quattro «viaggiatori» di soggiornare 12 giorni a 320 km dalla Terra. La vacanza in questo «hotel di lusso» costerà 9,5 milioni di dollari a testa
Per chi è stanco delle «solite» vacanze in alberghi da mille e una notte o giri del mondo in megayacht e aerei privati, non resta che attendere il 2021 e «prenotare» per tempo con la Orion Span di Houston. La società texana, fra tre anni, lancerà in orbita la sua navicella Aurora Station — 10 per 4,2 metri — che ospiterà quattro viaggiatori e due membri di equipaggio per un soggiorno di 12 giorni a 320 chilometri dalla Terra. Costo della prima «vacanza» sullo spazio? Si aggira sui 9,5 milioni di dollari a testa, ossia circa 791,666 dollari a notte. Attenzione, però, le prenotazioni sono già aperte in Rete e bisogna versare una caparra da 80 mila dollari. In caso di problemi improvvisi, niente paura perché saranno completamente rimborsabili. «Vogliamo portare la gente nello spazio — ha spiegato Frank Bunger, fondatore della compagnia spaziale — perché è la frontiera finale della nostra civiltà»
L’addestramento
Per i quattro fortunati «clienti» poi per salire sulla navicella occorreranno tre mesi di addestramento per prepararli al viaggio e saranno fornite nozioni basilari su volo spaziale, meccanica orbitale e vita in ambienti pressurizzati. «Storicamente il programma di allenamento è di 24 mesi — ha precisato Bunger — ma noi lo abbiamo semplificato a tre mesi, riducendo i costi». La società assicura che i viaggiatori «godranno l’euforia della gravità zero, ammireranno 384 albe e altrettanti tramonti attraverso molte finestre, sorvoleranno le loro città, parteciperanno a esperimenti di ricerca come far crescere cibo in orbita con la possibilità di portarlo a casa come «ricordo» del viaggio, fare festa nell’esperienza di realtà virtuale dell’holodeck (una tecnologia fantascientifica presente nell’universo di «Star Trek») e potranno videochiamare i propri cari grazie a un accesso internet wireless ad alta velocità». Senza considerare che i turisti spaziali possono fluttuare liberamente all’interno della Stazione spaziale internazionale senza dover sostenere la dura e ripetitiva vita degli astronauti scandita da lavoro-esercizio-riposo.
Il turismo spaziale
Orion Span, però, non è l’unica impresa che ha ipotizzato viaggi d’élite nello spazio. Axiom Space , altra compagnia texana, ha in programma di mettere in orbita una stazione spaziale commerciale entro il 2024. Anche Virgin Galactic , fondata da Richard Branson, vuole trasportare passeggeri nello spazio sub-orbitale e stima che costeranno 250 mila dollari a testa. Infine, c’è la Blue Origin fondata da Jeff Bezos, il proprietario di Amazon che ipotizza di far volare i turisti spaziali su un velivolo più simile alla capsula di un razzo piuttosto che a un aereo.
</doc>
<doc id="93" genre="journalism" gender="M">
Fai, ecco «i luoghi del cuore 
da salvare» segnalati dagli italiani
Il convento dei frati di Monterosso e le antiche saline di Marsala ai primi posti del censimento del Fai. E Bazoli (Banca Intesa) annuncia: «Restaureremo Casa Manzoni»
Non è il Colosseo di Roma e neanche il Duomo di Milano e neppure la Basilica di San Marco a Venezia. Il luogo del cuore che gli italiani vorrebbero tutelare di più è il convento dei frati cappuccini a Monterosso al Mare, nello Spezzino. A stabilirlo è stata la settima edizione del censimento nazionale del Fondo ambiente italiano, promosso con Intesa Sanpaolo. Un’iniziativa che ha visto votare 1.658.701 italiani per sostenere la tutela artistica del proprio candidato anche con comitati spontanei.
Il convento di Monterosso
Il convento che domina la baia del borgo delle Cinque Terre è stato costruito a partire dal 1619 e, oggi, è abitato stabilmente da padre Renato. Un combattivo frate cappuccino che è riuscito a far arrivare 110.341 voti alla struttura religiosa che al suo interno custodisce opere d’arte - come una «Crocefissione» del XVII secolo attribuita ad Antoon van Dyck e «La Veronica» di Bernardo Strozzi - ma è famosa anche per il suo giardino con orti, vigneti, limonaie.
La Certosa di Calci e il Castello di Calatubo
Al secondo posto della classifica si è piazzata la Certosa di Calci (92.259 segnalazioni), nel Pisano: eretta nel 1366, è uno dei monasteri certosini più belli d’Italia. Terzo, invece, è arrivato, con 71.967 voti, il Castello di Calatubo di Alcamo, nel Trapanese. Un maniero che sorge su uno sperone roccioso mozzafiato e il cui sito è stato abitato dalla notte dei tempi. Oggi è ridotto a poco più di un rudere ma il suo fascino attira ancora tanti turisti.
La laguna Lo Stagnone di Marsala
In vista di Expo 2015 il Fai ha inaugurato anche una sezione dedicata ai siti di produzione e trasformazione del cibo. A vincerla è stata, con 14.764 voti, la laguna Lo Stagnone di Marsala, nel Trapanese. Una salina con pittoresche vasche artificiali per l’estrazione del sale che risalgono ai Fenici e sono ancora funzionanti. 
«Quando ho letto l’elenco mi sono commossa - afferma Giulia Maria Crespi Mozzoni, presidente onorario del Fai - perché esistono luoghi straordinari che molti sconoscono ma che con questa iniziativa si possono scoprire e tutelare». Ha aggiunto Andrea Carandini, presidente Fai: «L’iniziativa è un grande successo e i monumenti d’Italia da isolati devono diventare fulcri di sistemi paesaggistici che a loro volta salvano il soggetto stesso dal degrado. Siamo emozionati per questo lievitare civico».
Gli interventi dei privati
Proprio al senso civico ha fatto riferimento anche Giovanni Bazoli, presidente del consiglio di sorveglianza di Intesa Sanpaolo. «L’attaccamento al territorio - ha detto - può essere uno dei beni fondamentali sui quali ricostruire il senso civico». Per il banchiere «il fatto che lo Stato non abbia i mezzi per difendere» i suoi beni può far aumentare «il distacco» degli italiani, ma «senza Stato viene meno il senso della comunità» e per questo «è fondamentale il contributo dei privati». Bazoli ha aggiunto che «una grande banca deve concorrere al progresso culturale e artistico del Paese per valorizzare i grandi tesori». 
Le opere salvate e l’impegno per la Casa del Manzoni
Grazie alla collaborazione decennale tra il Fai e la banca di Ca’ de Sass sono stati salvati 45 beni, in 15 regioni. Per «rendere più organici gli interventi» in ambito culturale e artistico, Intesa Sanpaolo potrebbe ora dar vita a una Fondazione. La prossima iniziativa di restauro sarà dedicata alla Casa del Manzoni di Milano. «Avevamo proposto al Comune un intervento al 50% - ha concluso -, ma questo non si è verificato e abbiamo deciso di finanziarlo da soli». 
Intesa Sanpaolo ha precisato che «il progetto definitivo è in fase di formalizzazione e sarà stipulata nelle prossime settimane una convenzione con la Fondazione centro nazionale studi manzoniani per le modalità dell’intervento. L’importo non sarà superiore ai 4 milioni di euro e dipenderà dall’intensità del progetto che è in fase di elaborazione e deve ancora scontare tutte le necessarie autorizzazioni amministrative». Brevi i tempi previsti. «È auspicabile - conclude il gruppo - che il cantiere venga aperto entro la metà di marzo per concludere i lavori entro luglio». Così la Casa del Manzoni restaurata sarà visitabile anche dai turisti di Expo 2015.
</doc>
<doc id="94" genre="journalism" gender="M">
L’alfabeto del mondo finanziario spiegato ai ragazzi delle scuole
A Firenze, la nuova iniziativa promossa dall’Osservatorio Giovani-Editori
Oggi parole come Prodotto interno lordo, decrescita o spread (la differenza dei tassi di interesse tra i Btp italiani decennali e i Bund tedeschi) sono al centro del dibattito politico e del mondo dell’informazione a causa della crisi economica. Parole o acronimi che sono scontati per gli esperti di economia ma che, in particolare, gli studenti fanno fatica a comprendere se i genitori o i professori non li aiutano a capire cosa accade nel mondo della finanza. Lacune che, se non colmate, rendono meno consapevoli i ragazzi delle scelte dei governi e, in particolare, di quelle da intraprendere per il loro futuro.
Per questo motivo, l’Osservatorio permanente Giovani-Editori ha promosso la prima edizione del progetto «Young Factor» con il sostegno delle banche Intesa Sanpaolo, Monte dei Paschi di Siena e Unicredit. Un progetto a cui partecipano, già da questo anno scolastico, oltre 320 mila studenti delle scuole superiori italiane. Mercoledì una delegazione composta da 300 giovani ha partecipato a Firenze all’inaugurazione dell’iniziativa che ha visto come oratore d’eccezione Jean-Claude Trichet, già governatore della Banca centrale europea e Ferruccio de Bortoli, direttore del Corriere della Sera , che lo ha intervistato e, poi, ha moderato il dibattito con i ragazzi. «Dove la cultura economico finanziaria è più debole, la crisi è più forte - ha detto Andrea Ceccherini, presidente dell’Osservatorio - e vorrà dire qualcosa se proprio i Paesi che in Europa hanno meno cultura economico-finanziaria sono stati proprio quelli che la crisi ha colpito più duramente? Vorrà dire, forse, che esiste una relazione proporzionalmente inversa: meno cultura, più crisi. L’ignoranza costa, e l’ignoranza economico finanziaria sta costando un prezzo altissimo al nostro Paese. Occorre reagire con coraggio, e all’ignoranza vogliamo opporre più educazione. È sotto questo segno - ha concluso Ceccherini - che nasce la nostra nuova sfida ovvero quella di alfabetizzare le giovani generazioni in ambito economico-finanziario».
Una sfida impegnativa che ha ricevuto il sostegno, dallo scorso maggio, da parte di colossi bancari come Intesa Sanpaolo, Monte dei Paschi di Siena e Unicredit. «Ritengo sia molto importante - ha detto Jean-Claude Trichet, incalzato dalle domande di Ferruccio de Bortoli - che tutti i giovani abbiano una conoscenza pertinente dell’economia e della finanza ma soprattutto è importante che abbiano una percezione chiara di una finanza solida - ha proseguito l’ex governatore della Bce - e progetti come quelli di Young Factor sono un bene». Il banchiere francese non si è sottratto alle domande numerose e ficcanti degli studenti affrontando vari temi dall’Europa all’euro passando dalla crisi mondiale che ha colpito molti Paesi. Trichet ha esortato più volte gli studenti ad «avere fiducia nel futuro» ma anche a prepararsi a vedere «eventi straordinari e inattesi». Intanto il futuro di Young Factor è già delineato. Il prossimo anno l’iniziativa verrà ripetuta e sarà inaugurata da Christine Lagarde, direttrice generale del Fondo monetario internazionale.
</doc>
<doc id="95" genre="journalism" gender="M">
I RE DEL RICICLAGGIO TRADITI DA UN AGENTE USA INFILTRATO
ROMA - C' è il racconto dell' agente infiltrato, del poliziotto americano che sotto copertura ha fatto la talpa nel narco-impero dei Cuntrera, che ha trattato venti chili di eroina in Florida. E poi c' è la testimonianza del commissario Guillermo Jumenez, polizia criminale del Venezuela, l' uomo che ha bussato alla porte dei tre fratelli a Caracas, che è salito con loro in aereo, e che sabato mattina a Fiumicino si è seduto davanti al magistrato: "Sotto giuramento comunico alle autorità italiane nomi e profitti illeciti delle società dei Cuntrera nel mio paese...". E infine, c' è un rapporto della Criminalpol italiana, basato sulle informative trasmesse dalla Dea, l' ente antidroga degli Stati Uniti, che aveva minacciato una "incursione militare" a Caracas se quei tre mafiosi non venivano consegnati. Nitto Palma ha giocato queste tre carte per incastrare i signori della droga. E alla fine, dopo una lunghissima udienza preliminare durata quasi otto ore, è riuscito a convincere il gip Augusta Iannini: il fermo di Paolo e Gaspare Cuntrera è stato trasformato in arresto. I due rimangono a Regina Coeli, ora incriminati per associazione mafiosa e traffico internazionale di droga. Fino a ieri mattina erano ancora formalmente liberi cittadini. Paolo, il capo della holding, due mandati di cattura già alle spalle, sarà interrogato invece fra un paio di giorni dal giudice istruttore palermitano Guarnotta. C' è stato, nella sala interrogatori del carcere romano, un lungo braccio di ferro fra il pm Palma e due avvocati dei Cuntrera, Domenico Salvo e Raffaele Restivo, che hanno poi immediatamente annunciato ricorso al tribunale della libertà contro l' ordine di cattura. Una battaglia "a colpi" di diritto internazionale, giocata sul doppio tavolo delle norme italiane e di quelle straniere. L' avvocato Restivo: "I Cuntrera sono cittadini canadesi. In Venezuela sono stati letteralmente sequestrati dalle autorità di polizia, senza alcun motivo, per essere spediti in Italia...". L' avvocato Salvo: " E' spaventoso sbandierare come grossi successi operazioni che si basano su accuse vecchie di dieci anni, che sono state anche annullate dalla Cassazione. Una faccenda che serve solo all' immagine politica del governo italiano...". E gli avvocati annunciano anche di "non aver trovato alcuna traccia" di quella "trappola" che avrebbe stanato i Cuntrera, cioè il traffico di "precursori" (le sostanze chimiche che servono per la raffinazione della coca) nascosto dietro l' azienda di vernici del clan mafioso. Vecchie accuse? Procedure sul filo del conflitto di competenza internazionale? Nient' affatto, per il Nitto Palma. E così, alle undici di ieri mattina, davanti ai due fratelli provati dall' isolamento ("Protestiamo per queste minuscole celle in cui siamo stati sbattuti, due metri per due"), il pm ha tirato fuori quelle tre, nuove carte. Ecco il rapporto, datato marzo ' 90, dell' operazione "infiltrazione" nel clan. Azione da brivido, con un agente speciale americano che per mesi frequenta gli uomini di Cosa Nostra a Miami, entra in contatto con alcuni emissari di Pasquale Cuntrera, e alla fine consegna due pacchi di dieci chili di droga ai fedelissimi del capo dei capi. Ma forse la prova più preziosa per i magistrati è quel racconto del commissario Jumenez, due paginette messe a verbale: "I fratelli Cuntrera manovrano decine di società paravento, con ristoranti, alberghi, complessi residenziali, che servivano a trafficare droga e riciclare soldi sporchi...". I riscontri, i documenti, le carte che ricostruiscono il bussiness? Gli "affidavit" arriveranno dal Venezuela nei prossimi giorni, il che ha fatto scattare la protesta degli avvocati sulla "attendibilità" delle prove acquisite, oltre che sul metodo seguito per raccogliere la testimonianza del commissario. E un' altra fotografia aggiornata del patrimonio del clan, arriva dal dossier della Criminalpol, che stima in cento milioni di dollari il capitale complessivo dei Cuntrera. Nel rapporto ci sono molte note informative della Dea. Gli americani seguivano passo passo, da anni, i movimenti dei tre fratelli di Siculiana, e avevano lanciato un ultimatum al governo di Caracas che non concedeva l' estradizione. Forse c' era già un blitz pronto per prelevare dall' isola di Aruba, ai Caraibi, Paolo Cuntrera. Il boss, poi, rientrò a Caracas. Confermato invece il "fermo" di Pedro Arevalo, l' avvocato venezuelano dei tre, nei giorni caldi dell' operazione "espulsione": per cinque giorni il legale è stato bloccato con la scusa di alcuni controlli. E dalla capitale sudamericana arriva anche una smentita, "secca e indignata", dell' ex presidente Luis Herrera Campis, indicato fra i presenti al matrimonio di una figlia dei Caruana: "Mai avuto rapporti con i gruppi del narcotraffico".
</doc>
<doc id="96" genre="journalism" gender="M">
'SIAMO I RAGAZZI DELL' 89 L' UNIVERSITA' E' IN RIVOLTA'
PALERMO Hanno mandato in pensione il vecchio ciclostile. Non viaggia più su volantini sporchi d' inchiostro la rivolta degli studenti palermitani che ormai da due settimane infiamma tutta la città-studi. Nelle facoltà che l' una dopo l' altra sono cadute nelle mani del movimento, la battaglia contro il progetto Ruberti si fa adesso anche a colpi di fax. Un tam-tam elettronico di appelli, comunicati stampa, i resoconti delle occupazioni, i messaggi da un istituto all' altro. E le macchinette battono senza sosta anche i saluti e la solidarietà che arrivano da Roma, Napoli, Milano. La scintilla della protesta è contagiosa. Eccola dunque la prima novità di questo improvviso ritorno di fiamma della contestazione, che parte stavolta dalla periferia del paese, contro il piano di riforma del ministro Ruberti. La controinformazione viaggia ora sui canali elettronici, il movimento degli anni Novanta ha imparato la lezione e gioca tutte le carte della società dei mass media: usa ancora le assemblee ma la prima mossa è stata quella di mettere in piedi dei perfetti uffici stampa della contestazione. L' esempio è partito 14 giorni fa da Lettere, il quartier generale della protesta, la facoltà che ha poi chiamato alla lotta via via Architettura, Scienze politiche, Magistero, Scienze naturali, Giurisprudenza, Ingegneria dove hanno cacciato il ministro De Lorenzo arrivato nell' aula magna per una conferenza (qui l' occupazione è part-time, la notte tutti a casa). E così quando, senza spintoni né urla, le ondate della protesta si sono riversate dentro l' Università, alcune pattuglie di studenti hanno puntato dritto al cuore del sistema, che non erano né le stanze dei baroni, né il Rettorato, né le presidenze, ma i nuovi centri del potere, le sale telefoniche, le linee del telefax. Insomma, il movimento ha subito preso in mano il controllo delle pubbliche relazioni. Sono nati così questi centri stampa dell' occupazione, un infaticabile servizio di informazioni no stop sul movimento dell' 89. Spiegano: Questa è una rivolta con tanta voglia di discutere e di confrontarsi, senza parole d' ordine definitive e barricate ideologiche. Senza incidenti, scontri politici, né caschi né picchetti duri. E pochi graffiti, niente slogan truci e arrabbiati perché noi siamo sereni e allegri. I murales? Meglio prima fare i bozzetti, su carta, e poi vedere se l' assemblea li giudica così belli da imbrattare le bianche pareti delle facoltà. Il preventivo sarebbe da 300 mila lire per i pennelli giusti e i colori appropriati? Troppo, e allora si rinuncia. E nelle lunghe notti trascorse a presidiare le aule, si sente appena il suono di una chitarra. Se arriva un poliziotto in borghese, con un sorriso e tante scuse lo si invita ad uscire. Dicono: Non ci importa nulla di quel che è successo nel ' 68. E non siamo figli del ' 77. Chiamateci, se vi fa piacere, i ragazzi dell' 89. Non vogliono tutto, e non provano a cambiare il mondo in pochi giorni: Chiediamo solo una cosa: il diritto, vero, allo studio. E' troppo?. Stanno preparando un libro bianco sulla gestione dell' ateneo, e per domani si preannuncia un' altra giornata incandescente. L' appuntamento è ad Ingegneria dove, l' assemblea di tutto il movimento, dovrà decidere sulla manifestazione cittadina che, probabilmente mercoledì, sfilerà per le vie del centro cercando di tirarsi dietro anche gli studenti medi. Ormai all' appello, su 40 mila universitari palermitani, mancano soltanto Medicina ed Economia e commercio. E' proprio quest' ultima l' unica facoltà che ha rifiutato l' occupazione, dopo un tempestoso dibattito con mozioni e contromozioni che ha spaccato l' assemblea. Alla fine l' ha spuntata il gruppo dei cattolici popolari che ha deciso di non bloccare l' attività dell' istituto. E i vertici dell' ateneo, investiti in pieno da un' onda d' urto che sembrava un ricorso lontano? Il rettore, Ignazio Melisenda Giambertone, ha convocato d' urgenza il senato accademico che all' unanimità si è schierato dalla parte degli studenti. Ha approvato un documento che è una dura sconfessione del piano del ministro per la Ricerca scientifica, frustrante e umiliante, con quella idea della privatizzazione che penalizzerebbe le università del sud. Sparano a zero, i vertici dell' ateneo, sugli amministratori regionali chiedendo le dimissioni del commissario dell' Opera universitaria. E mentre è stata rinviata a data da destinarsi l' inaugurazione dell' anno accademico, il senato palermitano manda dunque segnali al movimento. Rispediti subito al mittente. Troppo facile scaricare adesso tutto su Ruberti o sulla Regione siciliana dice Marzio, facoltà di Lettere cancellando con un colpo di spugna tutte le responsabilità dei vertici universitari. Non riusciranno a cavalcare la nostra protesta, usandoci magari per le loro beghe interne. Ecco Livia, 18 anni, studentessa di Scienze politiche: E' esploso un disagio che serpeggiava da tempo. Ogni facoltà è scesa in campo con un lungo elenco di guai: mancano laboratori, biblioteche, personale, attrezzature. E intanto i telefax sfornano anche messaggi di adesione politica, davanti ai cancelli delle facoltà occupate i postini scaricano fasci di telegrammi di solidarietà che arrivano dai partiti. Ad Architettura ne vorrebbero fare un bel falò, niente cappelli politici sulla nostra protesta. Dalla facoltà di Lettere hanno risposto al messaggio del governo ombra comunista: Venite pure a discutere con noi. Ma non come dirigenti di partito. Forse l' unico commento gradito potrà essere quello che proviene dall' intero, dall' Assemblea nazionale dei ricercatori universitari, anzi dal suo esecutivo. Con un lungo comunicato i ricercatori salutano il movimento che, a partire dalle gravi carenze didattiche prodotte soprattutto dalla gestione clientelare e irregolare dell' Ateneo da parte di potenti gruppi di potere, ha preso coscienza delle enormi trasformazioni in corso a livello parlamentare con i progetti di legge voluti dal ministro Ruberti, e solidarizzano con gli studenti che hanno incentrato la loro lotta contro il tentativo della lobby di potenti ordinari capeggiati dal ministero della Ricerca di accelerare il processo di privatizzazione dell' università.
</doc>
<doc id="97" genre="journalism" gender="M">
'CARO COSSIGA LO STATO NON AIUTA LA SICILIA ONESTA'
PALERMO Un altro j' accuse di Leoluca Orlando. E stavolta l' ex sindaco di Palermo non risparmia nemmeno il Quirinale. All' indomani della nuova sfida di Cosa Nostra, della visita-lampo di Cossiga in Sicilia, dei funerali del magistrato assassinato, per Orlando l' attacco delle cosche sta segnando il punto più alto: Dietro il delitto del giudice Livatino c' è anche una politica che in tutti questi anni ha protetto e rassicurato nell' isola gli interessi criminali. Ripartendo dalla Sicilia il presidente della Repubblica ha lanciato un messaggio: ha incitato i siciliani ad una rivolta contro la mafia. E' un appello che lei condivide? Io chiedo: che cosa è accaduto in questi anni, non c' è stata proprio una rivolta morale in Sicilia? Come non accorgersi che qui, come nel resto del Sud e in tutta Italia, la gente ha fatto questa scelta, ha imboccato la strada dell' indignazione. E allora, piuttosto, proverei a chiedere alle istituzioni che cosa hanno fatto, chiederei anche al capo dello Stato quante volte si è cercato di ridurre al silenzio quanti gridavano il bisogno di verità e giustizia. Purtroppo in questa occasione si ha l' impressione di aver ragione, e dico purtroppo perché siamo stanchi di avere ragione. Siamo stanchi di commemorazioni vuote, di visite-lampo che raccolgono il consenso carico di emozione dei familiari delle vittime. Quegli stessi familiari che, fra un po' , verranno di nuovo lasciati soli. E' un film già visto. Come dire, un copione che si ripete stancamente, non c' è da aspettarsi nessuna vera svolta nella lotta alla mafia... Una lacrima, un' emozione non possono più bastare. Viviamo in un Paese in cui si sta costruendo una sorta di extraterritorialità in alcune zone: in Sicilia, in Campania, in Puglia. In un Paese in cui il pericolo sembra venire non dalla mafia ma da coloro che la denunciano. Credo che sia in pericolo la democrazia, in Italia. Come è possibile considerare democratico un sistema nel quale tutte le volte in cui il delitto risponde a disegni o ad effetti politici, la verità diventa impossibile?. A cosa si riferisce? La criminalità rappresenta oggi, al Nord come al Sud, uno strumento forte di mortificazione della democrazia. I pericoli di fascismo nel nostro Paese hanno la faccia dei Gelli e dei Ciancimino. In questo contesto continua Orlando il doveroso impegno di un magistrato si trasforma in un' avventura solitaria, la sua vita in un bersaglio, la sua uccisione in un regolamento di conti che rende grottesco il funerale di Stato. Esplodono le polemiche sul governo, Gava finisce sotto accusa: c' è anche chi vuole le dimissioni del ministro dell' Interno. Servirebbe a qualcosa? Può essere utile tutto ciò che serve a sottolineare le responsabilità politiche e di governo. Il governo, e questa maggioranza politica, dovrebbero chiedersi quali segnali hanno dato in questi anni. In tutte le realtà in cui cittadini e la società civile hanno sollevato il bisogno di verità si sono trovati di fronte alle battute ironiche del presidente del Consiglio, al ritorno sulla scena dei suoi amici in Sicilia, Piemonte e nel Lazio e alla derisione. Cossiga, per affrontare la mafia, ha invocato anche una nuova concordia, uno sforzo straordinario di unità come è accaduto negli anni di piombo. Concordia, unità... ma attorno a quali valori, a quali obiettivi? Chi invoca queste cose deve dare a voce alta il proprio sostegno a quanti cercano le responsabilità, tentano di far luce nei tanti buchi neri della nostra storia. E deve gridare alto: lo Stato è con chi vuol colpire intrecci e complicità. Se non c' è tutto questo l' unità rischia di realizzarsi attorno all' impunità dei criminali e dei loro amici, dentro e fuori le istituzioni. Ma tutti i partiti hanno denunciato limiti, ritardi, difficoltà fortissime nella risposta istituzionale a Cosa Nostra. Collusioni politiche La denuncia delle insufficienze dello Stato davanti al corpo di un magistrato ucciso è un modo subdolo di sottrarsi alle proprie responsabilità. Lo Stato non è una astrazione, in tante regioni del nostro Paese ha avuto e ha il volto della politica, di politici collusi con la criminalità mafiosa e con le trame eversive. Non sono affermazioni personali. E' quanto, né più né meno, sta scritto negli atti della Commissione parlamentare antimafia, di quella sulla P2, sull' affare Moro. In questo Paese passata l' emozione tutto torna come prima. Per lei, sembra di capire, i vertici del Paese avrebbero fatto meglio a restarsene a Roma, anziché volare subito in Sicilia... Mentre magistrati e forze dell' ordine cercano di garantire la presenza dello Stato, i vertici si presentano solo ai funerali. Che cosa hanno fatto per non lasciarli soli? Ben poco. Arrivano piuttosto l' invito al silenzio, la carità di partito, il senso dello Stato. E così rendono più debole la società civile. Neanche il fronte dell' antimafia sembra molto forte, spaccato in tanti pezzi. E' finito il tempo degli unanimismi, una vera lotta non può essere generica, limitarsi alla promozione culturale. Mai come oggi c' è bisogno di fermezza e di intrasingenza. Ci sono state forti polemiche per la sua scelta di non ricordare a Palermo l' anniversario dell' assassinio Dalla Chiesa. Troppi assenti degli anni passati sono stati presenti quest' anno alla fiaccolata del 3 settembre. Rispettando una scelta dei familiari del generale ho voluto essere al loro fianco a Parma. Oggi c' è chi ricorda le sue dure critiche ai giudici per le inchieste sui delitti politici, quando parlò di prove tenute nei cassetti. E torna l' accusa di aver così isolato la magistratura, deligittimando i giudici. La magistratura deve sapere che in tutto il Paese c' è un forte bisogno di verità e di giustizia. Ed esprimendo questa necessità si creano proprio le condizioni per rendere più forte l' impegno dei giudici. Chi vuole ridurre al silenzio queste voci vuol consegnare gli investigatori alle logiche dei Palazzi.
</doc>
<doc id="98" genre="journalism" gender="M">
PALERMO STASERA FORSE AVRA' IL SINDACO
PALERMO - Con un colpo di scena, cinque giorni di anticipo sul previsto, il sindaco dimissionario Giuseppe Insalaco ha convocato per stasera alle 18 il Consiglio comunale. All' ordine del giorno l' elezione del nuovo primo cittadino, dopo la seduta di venerdì scorso andata a vuoto per mancanza di numero legale. E' una mossa che ha colto di sorpresa anche i consiglieri del suo partito. Così, il gruppo democristiano si è riunito in gran fretta, ieri sera, alla ricerca di un compromesso tra le correnti, dopo la clamorosa bocciatura di Leoluca Orlando Cascio, il candidato di De Mita. Un' intesa faticosa da ricostruire: fino a tarda sera la riunione del gruppo consiliare era ancora in corso. Potrebbe in extremis uscire il nome del nuovo candidato sindaco di Palermo. Il nome più accreditato è quello di Stefano Camilleri, della sinistra del partito, ex assessore alla Polizia urbana nella giunta Pucci, il quale tuttavia accetterebbe a titolo personale, senza il placet della sua corrente. Ma come si spiega questa convocazione improvvisa e urgente del Consiglio comunale? Insalaco dice: "L' Assemblea regionale siciliana discuterà giovedì la mozione di scioglimento dell' amministrazione cittadina. perciò urgente e necessario che il Consiglio comunale elegga un sindaco prima di quella data". Insalaco ha anche inviato una lettera al presidente e ai capigruppo dell' Ars sollecitando "un governo alla città". Ma c' è chi afferma che la mossa del sindaco uscente è piuttosto una "rappresaglia" contro il suo partito, e proprio una spinta allo scioglimento del Consiglio. Se stasera infatti la seduta si concluderà ancora una volta con un nulla di fatto, per l' incapacità democristiana di proporre un candidato, la paralisi e il vuoto a Palazzo delle Aquile diventeranno difficilmente giustificabili. Intanto, il commissario ha fatto la sua apparizione in Comune. Onofrio Zaccone, per conto dell' assessorato regionale agli Enti locali, ha consegnato due decreti al sindaco. Con il primo, perdurando la crisi, avoca a sè l' approvazione del capitolato d' appalto per l' illuminazione pubblica, che è scaduto da quattro anni. La manutenzione è stata finora gestita dalla Icem, che però in attesa del rinnovo ha licenziato gli operai. Si tratta di uno dei "grandi affari" di Palazzo delle Aquile, quello sul quale è caduto lo stesso Insalaco (e prima di lui la Pucci), dopo le accuse personali rivoltegli dall' ex assessore Midolo. Il secondo atto di Zaccone è stato quello di imporre al sindaco uscente di mettere all' ordine del giorno della seduta di stasera l' approvazione del bilancio di previsione per il 1984, i cui terminali di legge sono scaduti da cinque mesi. Per l' operazione, il commissario regionale ha dato tempi brevissimi (non più di dieci giorni) altrimenti anche in questo caso Zaccone si sostituirà al Consiglio. Il "commissariamento" del Comune è quindi, nei fatti, già partito. Solo un accordo in casa dc potrebbe scongiurare lo scioglimento, ipotesi per la quale si sono espressi, oltre ai socialisti e all' opposizione comunista, anche gruppi di cattolici. Prese di posizione in questo senso sono arrivate dalla Gioventù aclista e dal "Gruppo politica giovani", vicino alle posizioni dell' onorevole Sergio Mattarella. Indicativo del grado di paralisi e di incertezza al quale è arrivata l' amministrazione di Palazzo delle Aquile, un episodio di ieri mattina: alcune coppie di sposi hanno dovuto rinviare il matrimonio dopo una vana attesa, perchè il consigliere comunale "celebrante"non si è presentato all' appuntamento.
</doc>
<doc id="99" genre="journalism" gender="M">
PAPPALARDO: 'DATE PIU' LAVORO SE VOLETE BATTERE LA MAFIA'
PALERMO - Per due giorni Palermo capitale antimafia, dopo un tragico agosto che l' aveva messa in ginocchio davanti ai killer delle cosche. Ed ha "ritrovato" un protagonista di questa battaglia: il cardinale Pappalardo. L' arcivescovo già l' altro ieri era apparso, a sorpresa, senza nessun annuncio ufficiale, alla marcia dei trentamila per Dalla Chiesa: una presenza che ha spezzato un lungo silenzio osservato dalla Curia palermitana. E ieri, Pappalardo è tornato a parlare delle ferite della città, dei suoi mali, delle "piccole e grandi mafie" che la soffocano. Due precisi messaggi. Uno al "popolo di Palermo", pronunciato in occasione della messa per Santa Rosalia, la patrona della città; l' altro al sindaco, un esplicito appoggio all' azione di Leoluca Orlando. "C' è purtroppo un tale rilassamento morale e sociale - ha detto nell' omelia il cardinale - per cui si tende più o meno da tutti a non osservare le giuste leggi ma a fare il proprio comodo, e importa poco o nulla commettere ogni sorta di trasgressione e di ingiustizia e anche i più orrendi delitti pur di mantenere ed accrescere gli illeciti profitti". E mentre il cardinale pronunciava la sua omelia, all' università si celebrava il secondo grande appuntamento antimafia, l' assemblea dei comitati che in tutta Italia lottano contro la criminalità organizzata. Dall' assemblea è venuto un appello: Palermo deve costituirsi parte civile al maxi processo contro le cosche che si celebrerà in gennaio. Contemporaneamente, Francesco Forleo, segretario nazionale del Siulp, concludendo i lavori del direttivo nazionale del sindacato che ieri e l' altro ieri si è riunito a Palermo, ha detto: "Abbiamo assistito ad una grande partecipazione alle manifestazioni contro la mafia. Ma attenzione: potrebbero risolversi in un boomerang se non arrivano subito le risposte dai vertici istituzionali". Se non si fa presto, avverte dunque il segretario del Siulp, la delusione e l' amarezza prenderanno il posto dell' entusiasmo e dell' impegno. Il cardinale Pappalardo ha pronunciato il suo intervento ieri mattina alle 11, nel Santuario di Santa Rosalia. Non si era ancora spento l' eco del corteo della sera precedente, che si sono ritrovati l' uno accanto all' altro il sindaco, il prefetto, il presidente della Regione e gli altri vertici per la ricorrenza della patrona cittadina. Un' occasione che il cardinale ha sfruttato. "Mi ha impressionato, non vorrei credere a quanto ho letto su un gionale: ci sarebbero a Palermo circa trentamila famiglie collegate più o meno direttamente con il traffico della droga. Questo non è soltanto un problema di polizia ma investe anche il mondo dell' economia, del lavoro, della produzione e della giusta distribuzione dei beni e dei proventi". Diagnosi che finisce anche per coincidere con quel che hanno chiesto gli uomini del Siulp: non solo più poliziotti, più mezzi, più detective a Palermo, ma rilancio economico della Sicilia. Il cardinale ha affermato che "disoccupazione e sottoccupazione sono stati sempre cattivi consiglieri, che hanno fornito facile esca ed alibi al divampante male e alle sue tante e diverse proliferazioni". Conclusa l' omelia, l' arcivescovo si è avvicinato al sindaco, e gli ha personalmente consegnato un messaggio, una chiara dichiarazione di sostegno a Orlando: "Il consenso e la simpatia che da tante parti hanno circondato la sua elezione dovrebbero essere un segno di speranza per il futuro amministrativo della nostra città".
</doc>
<doc id="100" genre="journalism" gender="M">
LA MAFIA NELLE ISTITUZIONI IL GIUDICE ASCOLTA I POLITICI
PALERMO Il primo ad essere ascoltato sugli intrecci tra mafia e istituzioni sarà l' eurodeputato socialista Gianni Baget Bozzo: la sua deposizione davanti al sostituto procuratore Pignatone è stata fissata per il 15 settembre prossimo. Il giorno dopo sarà la volta dell' ex presidente dell' antimafia regionale Angelo Ganazzoli, anch' egli socialista. Non è stata invece stabilita la data della deposizione del vicesindaco Aldo Rizzo (Sinistra indipendente). Tutti e tre gli esponenti politici sono stati citati come testi sulla base della testimonianza resa dal sindaco democristiano Leoluca Orlando. Il giudice che conduce l' inchiesta, scattata dopo le denunce del sindaco sulle infiltrazioni di Cosa nostra all' interno delle strutture dello Stato, non ha deciso ancora se convocare Tina Anselmi (che fu presidente della Commissione P2), Abdon Alinovi (ex presidente della Commissione parlamentare antimafia), e Francesco De Martino (ex capo della commissione d' inchiesta sul caso Sindona). E' stato infatti confermato che anche questi sono stati indicati da Orlando al magistrato. Deciderò se citarli o meno ha detto il sostituto procuratore dopo aver terminato la prima tornata di interrogatori. In ogni caso, non prima di essermi consultato con il procuratore Curti Giardina. Un invito a stringere i tempi dell' inchiesta, anche in polemica con gli usi strumentali del comunicato della procura, e ad ascoltare tutti i personaggi indicati, era arrivato dallo stesso Orlando. Ieri nuovi messaggi di sostegno alle sue denunce sono giunti dalle donne comuniste del Consiglio comunale (la contiguità tra mafia e potere ha condizionato le istituzioni cittadine, scrivono Simona Mafai e Marina Marconi) e dal movimento cattolico di Città per l' uomo, che polemizza ancora con i socialisti. Ci sconcertano certi atteggiamenti in partiti dalla nobile tradizione democratica. E ieri intanto è iniziata la lunga maratona a palazzo delle Aquile per l' approvazione del bilancio preventivo ' 88 e quello triennale ' 88-' 90. Una discussione che entrerà nel vivo venerdì con la relazione dell' assessore alle Finanze alla quale, da lunedì prossimo, seguirà un dibattito che si prevede incandescente: i socialisti si preparano ad una dura opposizione. E' dunque una scadenza importante per la giunta, anche per verificare la tenuta della Dc attorno ad Orlando e l' atteggiamento del Pci: il nodo dell' ingresso dei comunisti a palazzo delle Aquile è all' esame dei partiti. Anche di questo si è parlato nel vertice del gruppo consiliare democristiano e nell' attivo comunista, due incontri che si sono svolti nella serata. E stamane il segretario provinciale della Dc incontra Vizzini (capogruppo del Psdi) e Alongi (capogruppo del cartello). Per il momento comunque l' atteggiamento è di grande prudenza. L' entrata in giunta del Pci dice il segretario provinciale democristiano Rino La Placa non si pone in termini ultimativi, anche se abbiamo trovato un' utile convergenza. E il segretario comunista, Michele Figurelli, dice che la strada non è quella di una crisi al buio: prima va definito un avanzamento programmatico e politico.
</doc>
<doc id="101" genre="journalism" gender="F">
L' appello di Tabucchi 'Non cacciate quei rom'
UN appello all' accoglienza dello scrittore Antonio Tabucchi e un intervento del sindaco Leonardo Domenici contro l' espulsione, riaccendono i riflettori sulla vicenda dei nove rom residenti al campo dell' Olmatello 2 che hanno ricevuto, lo scorso 21 novembre, il foglio di via perché non sono in regola con i permessi di soggiorno. I nove appartengono a due famiglie nomadi "storiche": abitavano le Draghe fra Brozzi e le Piagge in semiclandestinità e in condizioni igienicosanitarie estreme, ora invece hanno sistemato roulottes e baracche in quello spazio asfaltato e recintato che sta fra la ferrovia e il mercato di Novoli, in un campo del Comune. I figli vanno a scuola, i genitori vagano alla ricerca di un lavoro, qualcuno l' ha pure trovato, qualcuno l' ha perso. Si stanno insomma faticosamente inserendo nella città. Non sempre questo tentativo è accompagnato dai timbri della burocrazia. Jasari, 34 anni, ha consegnato la richiesta per poter restare in Italia 5 anni fa e soltanto quest' anno ha avuto la risposta: negativa. Zivojin 49 anni, sostiene di aver avuto 6 permessi di soggiorno, ma sul foglio di via non ne risulta neppure uno. "Ho parlato con il sindaco Domenici per questa incresciosa situazione - spiega al telefono Antonio Tabucchi - Su alcuni fogli di via c' è anche un errore formale, si dice che sono qui da pochi giorni, ma non è vero: nel libro "Gli zingari e il Rinascimento" io parlo già di queste famiglie dicendo che erano a Firenze da otto anni. Quando abitavano alle Piagge ci fu un incendio in una delle loro baracche e molti documenti andarono distrutti". "Sono favorevole - fa sapere da Palazzo Vecchio il sindaco Domenici - che si possa conferire uno status particolare e riconoscere loro la possibilità di rimanere sul nostro territorio, queste persone sono qui da anni, i bambini sono nati in Italia. Il Comune si è già mosso, ho contattato ministero e prefettura, ma non possiamo essere lasciati soli, anche altri si devono impegnare... se ci fossero i permessi, si potrebbero fare programmi di inserimento per dare a questa gente un lavoro". Tabucchi ricorda poi che i Kraznic e i Kristic sono scappati dalla guerra in Bosnia eppure non sono considerati "rifugiati": "Trovo poco generoso - riprende - che oggi perché magari ci sono altre guerre si dimentichino coloro che sono stati vittime di conflitti precedenti". Una pausa e poi: "Dopo anni di disattenzione nei confronti di queste due famiglie obbligate a vivere in un campo non allestito - interviene ancora lo scrittore - finalmente l' amministrazione comunale dimostra buona sensibilità sociale e li sistema in un campo sul retro dell' Olmatello, permette a queste persone di vivere in una situazione migliore. Ma ecco che arriva la polizia~". La polizia sostiene di aver applicato la legge: alcuni di questi rom erano privi di documenti regolari: "L' applicazione della legge con tanta rigidità contrasta - conclude Tabucchi - con lo spirito assistenziale e di accoglienza che ha manifestato il Comune, per questo mi rivolgo alle autorità di polizia, al prefetto, al ministero competente, alle associazioni che hanno prestato aiuto a queste persone e a tutti i cittadini impegnati sul fronte dell' accoglienza perché dimostrino una maggiore flessibilità e sensibilità nei confronti di questo caso".
</doc>
<doc id="102" genre="journalism" gender="F">
'Le famiglie sapevano che c' era un tetto di iscrizioni'
Si incontreranno probabilmente domani (manca ancora la conferma ufficiale), i genitori degli aspiranti «primini» della Machiavelli-Capponi con gli assessori all' edilizia e all' istruzione della Provincia di Firenze. Si metteranno di nuovo intorno a un tavolo e fra cartine, lavori, cantieri da aprire, cercheranno di trovare una via d' uscita per scongiurare l' odiato sorteggio. Gli «esuberi» al momento sono una quarantina di studenti, concentrati in due indirizzi: il liceo linguistico internazionale e il liceo delle scienze sociali. Per loro non c' è posto né a palazzo Rinuccini, né a palazzo Frescobaldi, le due sedi del liceo. Per loro si aprono le porte della lotteria, bloccata sabato in assemblea dalla protesta dei genitori. Dice l' assessore all' edilizia Stefano Giorgetti: «Le famiglie erano avvertite che in quella scuola non potevamo, per questione di spazi, andare oltre un certo tetto nelle iscrizioni, i miracoli non li possiamo fare: già per mantenere le quote dello scorso anno siamo comunque costretti a fare lavori di ampliamento negli edifici. Al momento non vedo alternative». Il numero chiuso non è una novità di quest' anno per il liceo internazionale e per le scienze sociali del Machiavelli-Capponi. Siccome sono indirizzi unici a Firenze e provincia, richiamano molte adesioni. «Già lo scorso anno siamo stati costretti al sorteggio - spiega la preside Paola Fasano - quest' anno succede la stessa cosa e avevamo informato le famiglie». La «pesca» degli studenti da cancellare dalla lista degli iscritti funziona più o meno così: «Due registri con tutti i nomi - riprende la preside - si controlla la corrispondenza degli elenchi e poi uno viene tagliato a strisce e ciascuna striscia porta il nome e il cognome dello studente. Un genitore che partecipa all' assemblea viene incaricato poi di dare il via al sorteggio». Il Machiavelli-Capponi è una media superiore che raccoglie oltre 1.600 allievi: stabili le iscrizioni al classico (quattro prime anche quest' anno), stabili anche al liceo psico-pedagogico (tre prime), in over-booking l' internazionale e le scienze sociali. Centoventi genitori hanno chiesto, firmando sabato una petizione, di incontrare con urgenza il presidente della Provincia Renzi, l' assessore all' istruzione Simoni e quello all' edilizia Giorgetti. «Avevamo proposto al liceo la sede di San Bartolo a Cintoia - racconta ancora l' assessore Giorgetti - ma la scuola ha preferito rimanere in centro storico, nell' Oltrarno. Lì altri spazi disponibili non ce ne sono, comunque proviamo ad incontrarci con i genitori e a discutere insieme la cosa». In Provincia stanno arrivando via via i dati con le iscrizioni alle superiori per ricominciare a comporre il puzzle degli spostamenti delle sedi e succursali. «In futuro bisognerà ragionare per poli didattici e non più per singola scuola» dicono in Provincia. Intanto da ieri il Machiavelli-Capponi assieme al classico Dante, ai licei scientifici Rodolico e Castelnuovo, hanno inaugurato la tre giorni di forum studentesco per discutere (con un calendario di incontri e ospiti) di temi che vanno dalla mafia alla droga, alla sessualità. Questa mattina per esempio, al Dante interverrà il presidente dell' associazione Caponnetto, Salvatore Calleri e la moglie del giudice dell' antimafia, Elisabetta Caponnetto.
</doc>
<doc id="103" genre="journalism" gender="F">
Concordia, ricordo senza ministri
ISOLA DEL GIGLIO - Due giri di calendario e la commemorazione del naufragio della Costa Concordia non richiama più nessun ministro all' isola del Giglio, arriva soltanto il capo della Protezione civile Franco Gabrielli. Il tempo che passa costruisce muri sui ricordi anche se la chiesetta del porto ieri mattina era piena di gente. In prima fila i familiari di Soria Molina Erika Fan, lavoratrice peruviana, una delle trentadue vittime della sciagurata rotta dell' inchino all' isola. Prega Madeleine e allontana le telecamere dalla chiesa: «Ora per favore no». Dirà più tardi: «Per noi è sempre un momento difficile quello del ricordo, due anni sono niente per un dolore così». Sull' isola è arrivato anche un altro naufrago, un italiano e nel pomeriggio un' altra decina di persone, una famiglia tedesca, un gruppo di quelli che hanno manifestato davanti al tribunale. Pochi se si pensa che sulla Concordia c' erano oltre 4mila persone, ma ciascuno ha il dritto di scegliere come declinare il dolore e i ricordi. Così gli abitanti dell' isola restano lì con i resti di quella notte in cui sono scesi tutti al porto aprendo le case, la chiesa, l' asilo, gli alberghi, i negozi per soccorrerei naufraghi. «Contro la globalizzazione dell' indifferenza resta il grande abbraccio degli abitanti dell' isola per i naufraghi quella notte» ha detto nell' omelia il vescovo di Grosseto, Guglielmo Borghetti. Non c' erano ministri e c' erano poche fasce tricolori, ma non è mancato il capo della protezione civile Franco Gabrielli che da due anni fa la spola fra Giglio e terraferma per governare la rimozione della grande nave da crociera. «Oggi è il giorno in cui dobbiamo stare in silenzio e dire ancora grazie agli abitanti di quest' isola». Il presidente Napolitano,i presidenti delle Camere hanno mandato dei messaggi, il ministro Orlando ha telefonato al sindaco, Luisa la sorella di Concetta Virzì, una delle vittime il cui corpo è stato recuperato diversi giorni dopo il 13 gennaio 2012, ha scritto una lettera ai gigliesi: «Avrei voluto essere lì con voi per dirvi grazie per le tante vite che avete salvato malgrado per la mia famiglia in quella terribile notte non ci sia stata via di scampo». In chiesa, il parroco di San Lorenzo Mamiliano ha allestito una vetrina con un salvagente giallo, una cerata arancione, pezzetti di corda e un elmetto, oggetti del naufragio. Il sindaco Sergio Ortelli ha spiegato: «Non faremo mai mancare il nostro abbraccio ai familiari delle vittime». La maggior parte dei familiari ha scelto di vivere lontano da qui questo anniversario, lontano dalle telecamere spianate. Non per questo è rimarginata la ferita: l' orrore è ancora davanti all' isola, quelli che arrivano fissano la dritta della nave, il lato che era appoggiato al fondo e che il parbuckling ha rivelato. Terrazzi divelti, camere crollate, ringhiere pericolanti, un gigante di ferro e acciaio accartocciato come fosse di burro. «Cominciamo a vedere una luce in fondo al tunnel» ha detto il sindaco riferendosi al fatto che a giugno il relitto dovrebbe traslocare dall' orizzonte del Giglio. «A giugno» ha ribadito qualche giorno fa lo stesso Gabrielli. Ma la Costa ancora non ha presentato il calendario del rigalleggiamento (il relitto deve risollevarsi di 12 metri) e quindi nemmeno quello che porterà la nave a sgombrare le acque della Gabbianara. Per certo l' armatore ha prenotato la semisommergibile Vanguard (mezzo in grado di sollevare e trasportare il relitto) per settembre. Dunque? Se i lavori del porto di Piombino fossero pronti sarebbe quella la destinazione. Non è escluso nemmeno che Concordia possa essere smontata a terra su un grande piazzale attrezzato. «Finché non ho in mano carte e documenti non posso sbilanciarmi» è la linea di Maria Sargentini, sull' isola ieri in rappresentanza dell' osservatorio regionale sulla Concordia. Intanto galleggia malinconica sulle onde- davanti alla grande nave sovrastata da una gru e da mille altri cavi - , una corona di fiori, lasciata lì dal sindaco Ortelli e un mazzo di gigli bianchi e di rose gialle abbandonato in mare dalla sorella di Soria Molina.
</doc>
<doc id="104" genre="journalism" gender="F">
I neolaureati (se lavorano) guadagnano 900 euro
Finito di studiare, il problema diventa la busta paga, diventa il vivere di collaborazioni e di contratti a tempo determinato. A un anno dalla laurea all' università di Firenze, quelli che lavorano guadagnano in media 961 euro netti al mese. Le donne anche meno, 858 contro i 1.120 euro dei maschi. La metà di loro ha un lavoro atipico, il 37,5% un' occupazione già stabile. In tutto però il 60 per cento dei neodottori, dodici mesi dopo la discussione della tesi, è riuscito a trovare un' occupazione e questo è positivo: il dato è superiore di sei punti rispetto alla media nazionale e di 13 punti rispetto alla media di occupazione dei laureati nel Sud Italia e nelle Isole. E' la fotografia che consegna al rettore Augusto Marinelli Almalaurea, il consorzio che raggruppa 49 università italiane. Per Firenze sono stati sentiti nell' indagine 4.570 laureati. Il lavoro si fa meno precario col passare del tempo: a cinque anni dalla laurea l' 89% degli ex studenti fiorentini lavora (di questi il 72% in maniera stabile), mentre cinque su cento sono ancora a mandare curriculum e a compilare moduli in cerca di un posto. Col tempo anche la busta paga si fa più pesante, ma non fa sognare, né diventare ricchi: a cinque anni, secondo l' indagine condotta dal consorzio che ha sede a Bologna, siamo poco sopra i 1.200 euro. Peggio, al solito, per le donne che dopo un lustro guadagnano all' incirca quattrocento euro meno degli uomini. E in genere faticano anche di più a trovare un' occupazione. «L' analisi di Almalaurea - ha spiegato ieri il rettore Marinelli sfogliando le tabelle - sottolinea una tendenza che è stata già evidenziata negli scorsi anni. I neolaureati da noi trovano lavoro prima rispetto alla media nazionale e il risultato è un incoraggiamento per quanto fatto finora coinvolgendo le imprese e il territorio e studiando nuove modalità per fare incontrare domanda e offerta di laureati». Ma come si fa la caccia al lavoro da neodottori fiorentini? Dandosi molto da fare, spedendo curriculum e bussando alle porte (35%), soltanto un 10% viene reclutato dall' azienda in cui ha fatto lo stage e pochi sperano nei concorsi pubblici o nella chiamata dagli annunci.
</doc>
<doc id="105" genre="journalism" gender="F">
Una laurea e tutte le porte sbarrate ecco perché ho scritto al Quirinale
FIRENZE - «Sì, ho scritto io al presidente». Alla vecchia maniera, con la carta e con la penna, rinunciando alla velocità della mail. Ci sono pensieri che stanno meglio sui fogli, sigillati dentro una busta, con un francobollo per partire. «Mi sono alzata un momento mentre il presidente Napolitano parlava in tv nel messaggio di fine anno, sono andata nell'altra stanza e mi sono persa proprio l'attimo in cui leggeva le righe della mia lettera.
Dopo però ho recuperato il video in Rete». Veronica Fiorillo ha 29 anni, un padre carabiniere, una mamma operaia. È cresciuta a Empoli, si è laureata in Psicologia a Torino e adesso vive ad Arcore col fidanzato. In una casa non lontano dalla villa di Berlusconi: «Non l'ho mai visto, sento solo, a volte, l'elicottero».
Il presidente Napolitano è stato colpito dalla sua frase: «Io credo ancora nell'Italia, l'Italia crede ancora in me?».
«Dopo la laurea mi sono iscritta alla specialistica per diventare psicoterapeuta, sono altri 4 anni di formazione in cui dobbiamo fare il tirocinio gratis presso Asl o ospedali. Ho bussato a tante porte, non mi rispondeva nessuno. Lì mi ho cominciato a chiedermi: se è così difficile trovare anche un semplice tirocinio gratuito, come posso sperare in un lavoro pagato?».
Così ha deciso di scrivere quella lettera.
«Volevo dire al presidente che è la carica più alta del mio Paese il disagio che si prova nel cercare un lavoro senza trovarlo. Scrivi mail e non ti rispondono, mandi curriculum, bussi alle porte e non succede niente. Niente e intanto passano i giorni». Poi un tirocinio l'ha trovato? «Sì, in una comunità psichiatrica in Lombardia».
E un lavoro? «Mai da psicologa, mai da tre anni. Eppure io penso che in giro ci sia bisogno di psicologi, pensiamo per esempio agli ospedali, ai reparti di oncologia...capisco che ci siano stati tagli per via della crisi, ma uno psicologo non è un optional».
Lei scrive: «senza giovani una nazione perde il futuro».
«Penso che si debbano dare delle occasioni ai giovani, dico: metteteci alla prova, abbiamo studiato, ci avete formato nelle università e noi abbiamo creduto in questo percorso. Stare senza lavoro è terribile: io vivo col mio fidanzato, lui ha un posto come impiegato, abbiamo comprato la casa e naturalmente un mutuo. Ma non possiamo programmare niente, dalle cose piccole come una vacanza, a quelle più grandi come un figlio».
Cosa vorrebbe che facesse la politica? «Che mettesse il lavoro al centro del programma di governo e pensasse che i giovani rappresentano il futuro di una nazione, bisogna aiutarli».
Cosa ha votato alle elezioni? «Non ho votato e se non cambiano la legge elettorale nemmeno andrò a votare».
</doc>
<doc id="106" genre="journalism" gender="F">
Vince il Capodanno gratis in 150 mila nelle piazze
GRATIS e in piazza, gratis e nelle strade. In centocinquantamila hanno scelto così a Firenze, lo dicono le stime dei vigili urbani e quelle di Palazzo Vecchio. Fossero anche qualcosa in meno, sarebbero comunque tantissimi ad aver scelto di consumare il Capodanno in giro, dentro quel grande museo a cielo aperto che è Firenze. Chi dà l' addio all' anno vecchio lasciando una bottiglia sul Ponte di Santa Trinita (poi diventano dieci e forse anche cento). LA FESTA è uscita dalle case molto prima della mezzanotte, come non fosse Capodanno, ma la notte bianca a primavera. Ha cominciato a camminare nelle strade portata dalla gente, fra migliaia di turisti e ragazzi con gli zaini ancora in spalla, appena scesi da qualche treno o da qualche pullman. Bottiglie in mano, bicchieri di carta e brindisi su brindisi: via il vecchio, avanti col nuovo. L' addio al 2013 (o il benvenuto al 2014, scegliete voi) ha svuotato i salotti, fatto alzare prima del solito la gente dalle tavole e su i cappotti o la giacca a vento e: fuori. E' il Capodanno street, vuoi per la crisi, vuoi perché c' è qualcosa da fare in tutte le piazze, cinque a Firenze, una a Scandicci e naturalmente tutto esaurito alla stazione di Santa Maria Novella a vedere chi «ha ucciso l' Uomo Ragno». «Riesci a farmi passare?». In piedi, infilati come sardine davanti al palco dove sale Max Pezzali e dove lo raggiunge il sindaco Matteo Renzi per stappare gli spumanti degli auguri. Grande entusiasmo, energia elettrica e cori da stadio. Perfetti per «gli anni del Grande Real» o «la dura legge del gol». «Centocinquantamila persone» è la stima dei vigili urbani sulle adesioni al Capodanno a Firenze. «Noi ne abbiamo calcolati fra 5-6mila soltanto in piazza a Scandicci» dice soddisfatto l' altro sindaco Simone Gheri che senza sovrapporsi al cartellone fiorentino ha saputo aggiungersi collegandosi perfettamente con la tramvia. «Tra sera e notte abbiamo registrato 22mila viaggiatori» spiega Filippo Bonaccorsi, assessore alla viabilità di Palazzo Vecchio. Se si pensa che in un intero giorno la tramvia trasporta 45mila persone si capisce subito come la via dei binari leggeri Firenze-Scandicci sia stata gradita. Capodanno street anche in molte altre città della Toscana a cominciare da Siena che senza rockstar ha costruito il suo addio low cost al 2013, probabilmente senza rimpianti. Naturalmente non sono mancati gli eccessi. Chi ha urinato per strada o sul sagrato di una chiesa, chi ha spaccato un vaso, chiè svenuto di alcol (o di altro), chi ha vomitato, chi si è addormentato sul marciapiede. Circa 175 persone si sono rivolte nella notte a Careggi: la maggior parte di loro aveva problemi legati all' eccesso di alcol. E poi strade piene di cocci di bottiglia e tappeti di rifiuti: una musica già conosciuta. Ma va detto che fin dall' alba i mezzi della Quadrifoglio si sono messi al lavoro, con 130 addetti e 93 mezzi, per ripulire dagli stravizi notturni e dalla maleducazione la città. La regia è stata ottima. Pure in materia di botti ci sono i soliti che hanno esagerato. Paura via de' Canacci, in zona Santa Maria Novella, dove è stata fatta esplodere una specie di bomba carta che ha mandato in frantumi le vetrate d' ingresso di un palazzo. I pezzi di vetro sono schizzati in strada: fortunatamente, al momento dell' esplosione nessuno stava passando sul marciapiede. Di questo si occupanoi carabinieri. Tre i feriti per i botti a Firenze, tutti agli occhi, ma nessuno in maniera grave. Tre feriti anche nel resto della Toscana, due a Livorno, mentre a Grosseto il caso più drammatico: un fuoco artificiale è scoppiato nelle mani di un quarantenne lacerandogli parzialmente tre dita di una mano. Infine la saga dei primi nati: maschi e italiano, si chiama Davide e pesa 2,99 chili il primo nato a Firenze. Lo festeggiano all' ospedale di Careggi, auguri.
</doc>
<doc id="107" genre="journalism" gender="F">
Champagne, cori, alloro ma la tesi-spettacolo non piace ai professori
UNA volta era una cosa sobria e per pochi invitati: mamma e papà, al massimo sorelle e fratelli. Ora l' apparecchiatura per i festeggiamenti comincia giorni prima: abito, inviti, coroncine di alloro, fiori, volantini, apericena o ristorante da prenotare. «Quasi come un matrimonio» assicura Roberto Nicoletti, prorettore all' università di Bologna. Solo che non è un matrimonio, ma una laurea triennale. «Siamo al paradosso: mentre da un lato si sostiene che la laurea è svalutata, la stessa assume un valore simbolico, diventa un evento, una festa da allargare anche ai parenti lontani» spiega Stefano Pivato, rettore a Urbino. Lì, secondo ateneo italiano col maggior numero di studenti fuori sede, si vedono arrivare pure i minibus che scaricano zii e cugini di secondo e terzo grado da altre regioni, arrivati per assistere alla celebrazione del neodottore. Chi si perde la diretta può seguire la differita sui social network, fra gallery e video. «Forse in questo momento di incertezza, la laurea assume il valore di un traguardo sociale» azzarda Pivato. «Forse prevale il desiderio di apparire» ipotizza Nicoletti. Vestiti da gala, tacchi alti, applausi, ovazioni, il virus della festa si espande. Gli atenei provano a mettersi al riparo: chi con appelli e raccomandazioni a non buttare il riso sui pavimenti in cotto (Urbino), i coriandoli dentro le aule (Bologna e Luiss a Roma), a non fare cori da stadio in auditorium, a non stappare spumante nei corridoi. C' è anche chi è costretto a chiedere di non tappezzare i muri dei palazzi antichi o le colonne dei porticati di volantini con le immagini del neolaureato immortalato in fotomontaggi osé o "photoshoppato" dopo una sbronza o in abiti succinti al mare. Da lì si scivola facilmente nelle goliardate: dal bagno estivo nella fontana di Minerva (Sapienza) ai tour alcolici con lettura di un «papiro», biografia del neodottore in chiave spinta scritta dagli amici (Padova). «È stata una rapida regressione, una trasformazione a cui abbiamo assistito negli ultimi anni - dice sconsolato Giuseppe Zaccaria, rettore a Padova - Prima delle consegne delle lauree facevamo leggere un appello mio e del sindaco e naturalmente restava inascolato. Poi ci sono state le sanzioni (multe anche di 50 euro) per chi imbratta le strade lanciando uova e farina al neolaureato o neolaureata di turno». Il risultato? «Distendono per terra i teli di plastica per non sporcare...». Finisce però che arriva sempre quello che sbaglia mira: punta al neodottore e colpisce una vetrina del centro storico. Seguono le proteste dei commercianti sul degrado e richiami sul decoro. Alla Bocconi di Milano, il problema della festa con esagerata folla di parenti al seguito, è stato risolto contingentando gli inviti: massimo 10. Per la cerimonia, ci pensa direttamente l' ateneo con le proclamazioni collettive, sulla falsariga del modello anglosassone: toga e lancio finale del cappello nero, il tocco, in cielo. Cerimonia simile per Palermo. Stessa cosa fa, da quattro anni, l' ateneo Ca' Foscari a Venezia: «Abbiamo scelto piazza San Marco per la consegna delle lauree, abbiamo dato una solennità formale all' evento in modo da eliminare gli effetti collaterali più goliardici» sostiene il rettore Carlo Carraro. Le sessioni sono due o tre all' anno, vengono invitati scrittori o arruolati intellettuali per tenere una lectio magistralis. In quella dello scorso novembre il rettore ha consegnato ben 880 diplomi di laurea, davanti a un pubblico di circa tremila persone, molte assiepate dietro le transenne, alcuni con teleobiettivi puntati per archiviare al meglio il momento. La colonna sonora che ha scelto Ca' Foscari, sparata a tutto volume nella piazza quando volanoi cappelliè una canzone di Jovanotti, «Il più grande spettacolo dopo il Big Bang».
</doc>
<doc id="108" genre="journalism" gender="F">
Le violenze tra i banchi
ilaria venturi IL TELEFONINO è l' oggetto cult che va più a ruba a scuola. In senso letterale. Furti, ma anche violenze più o meno grandi tra i banchi. La scuola non è il Bronx, le generalizzazioni non sono mai opportune, ma cresce il fenomeno del bullismo. Lo sa bene la psicologa Maria Cristina Santandrea, da anni impegnata sul fronte del malessere giovanile alle superiori. ' I ragazzi si picchiano, distruggono oggetti, rubano cose, senza più nemmeno avere la coscienza che il furto è un reato dice . Spesso la violenza è del gruppo che sceglie lo studente più debole come vittima. Ed è grave il problema dell' uso di sostanze stupefacenti. Insomma, cresce il disagio e aumenta il bullismo in tutte le scuole, coinvolgendo, fenomeno nuovo, anche le ragazze' . Un campanello d' allarme preso in seria considerazione ieri al convegno ' Andare male a scuola, stare male a scuola' , che ha riunito all' istituto alberghiero di Castel San Pietro docenti, psicologi, avvocati e magistrati. E dall' istituto abituato alle scelte forti i poliziotti con i cani antidroga a scuola, i controlli continui dei carabinieri in borghese è partita una risposta innovativa. Aprire, come già esiste a Milano, un ufficio delle mediazioni per evitare agli studenti quella che la psicologa chiama ' la via penale del disagio' . Invece di arrivare davanti a un giudice, si tenta la mediazione prima. Hai rubato il portafogli? Hai rotto in una rissa il giubbotto al compagno di classe? Ci troviamo seduti intorno a un tavolo, responsabile del danno e vittima, magari con i genitori e i docenti, e discutiamo. Per arrivare alle scuse, a una stretta di mano, al risarcimento. Ripaghi il giubbotto con qualche ora di lavoro da pony express, chiedi scusa alla scuola per la porta rotta con un po' di volontariato in biblioteca. Esempi, per far capire un progetto che l' istituto di Castel San Pietro, già polo provinciale per la prevenzione del disagio dei giovani e candidato a diventare punto di riferimento per tutte le scuole italiane, vuole importare dall' esperienza milanese, con la consulenza di Massimo Pavarini, esperto di ' Città sicure' e la richiesta di fondi regionali. ' L' idea non è quella di giustificare chi si comporta male mette le mani avanti Maurizio Canessi, insegnante di diritto , ma di portare il ragazzo ad assumere le proprie responsabilità. Si tratta di educare alla legalità e all' obbligatorietà di un comportamento risarcitorio' . Ma perché tanta aggressività? La psicologa un' idea ce l' ha e curiosa: ' Nel ' 76 il vocabolario dei ragazzi era fatto da 1400 parole, ora sono solo 600. In assenza di parole si passa ai fatti' . I reati commessi da minori non diminuiscono. ' Quando i fenomeni di bullismo arrivano a me fanno scaturire ipotesi di reato incredibili, l' estorsione, la rapina . dice Luciana Izzo, del tribunale dei minori di Bologna . Spesso però i procedimenti si risolvono grazie a una buona mediazione. Quando questa avviene a livello di procura è più doloroso, per questo è positivo tutto quello che si risolve in ambito scolastico' . Il magistrato richiama a non abbassare l' impegno nella prevenzione: ' Il Comune e i servizi sociali se ne devono fare carico, invece si assiste a una riduzione dei progetti' . All' Alberghiero le idee per rispondere al disagio non mancano. Il servizio di informazione e consulenza (Cic) seguito da Maria Cristina Santandrea e voluto fortemente dalla preside Giuliana Rosetti Cimatti, lavora sulle classi aperte, sull' ascolto dei ragazzi e delle famiglie. Da un anno funziona lo sportello per i genitori. ' La famiglia è la grande assente dice la psicologa . Noi cerchiamo di ricostruire un dialogo tra genitori e figli. Ci sono mamme che vengono a chiederci se la figlia può andare a ballare sui cubi, oppure cosa fare se la figlia ha due fidanzati, sino a cose più importanti, come sospetti che il figlio si buchi. Non ci sono soluzioni uguali per tutti, occorre dedicare tempo e risorse ai ragazzi. Tutti lo devono fare' . Una scuola che si rispetti, sottolinea la preside, ' non può far finta di non vedere' .
</doc>
<doc id="109" genre="journalism" gender="F">
SCUOLE - AZIENDA, COSI' S' IMPARA GIOCANDO
BOLOGNA - ' Alla Fiera dei trasporti di Verona tutti ci chiedevano se avevamo fatto fughino da scuola. Poi hanno cominciato a prenderci sul serio...' . Arianna Mingozzi parla in classe durante una riunione aziendale: è tempo di investimenti. Siedono tra i banchi studentesse imprenditrici, che il modello emiliano in questa scuola di Bologna, l' Istituto Manfredi, ha voluto socie di una cooperativa, l' Emilia Trasporti. Sul tavolo c' è il ' Sole 24 Ore' , letto ogni giorno per le informazioni sull' andamento del mercato. Hanno poco più, o poco meno, di 18 anni, sono la classe quinta B indirizzo gestione aziendale. Così crescono le aziende tra i banchi. E' il progetto ' Impresa formativa simulata' (Ifs), che come un grande gioco di società coinvolgerà quest' anno una quarantina di istituti professionali statali per i servizi commerciali e turistici in tutta Italia. Ogni scuola, del nord o del sud (le prime a partire sono state: Oriani di Milano, Vibo Valentia, Einaudi di Lamezia, Nitti di Portici, Caboto di Chiavari, Mucci di Bra, Giulio di Torino, Besta di Treviso), è un' impresa: stila l' atto costitutivo da un notaio, sceglie il nome, elegge presidenti, amministratori delegati, compra e vende. Con soldi virtuali e scambi simulati di beni e di servizi, tutto in rete telematica. Le funzioni del mercato sono svolte dagli studenti dell' Istituto professionale di Corato, in provincia di Bari. Il ruolo della banca e dello Stato (ufficio Iva, Inps, Camera di commercio e Tribunale) spetta invece all' Istituto ' Datini' di Prato. Sono le due scuole di riferimento del progetto Ifs, promosso dal Ministero della Pubblica istruzione già dallo scorso anno, in via sperimentale, e che da quest' anno sarà esteso a 40 scuole. Per costituirsi, la coop di Bologna ha dovuto registrare l' atto alla classe di Prato e così via. Se qualcuno sbaglia, viene corretto dalle altre scuole attraverso la posta elettronica. Un modo per studiare economia aziendale e diritto simulando la realtà. Con meno preoccupazioni per i tagli della Finanziaria e la crisi produttiva, e qualche ansia in più per il voto di fine anno. Lezioni virtuali. ' Ma è questa la vera scuola' commenta la preside dell' istituto bolognese Maria Fabiani, pensando a tutte le altre scuole del progetto. Come dire, ' voi della stampa' ve ne siete accorti solo adesso, ma qui già da anni si lavora. ' Si inizia in quarta con la costituzione dell' impresa e si continua l' anno successivo. Alla maturità, le ragazze dovranno cedere le quote associative della cooperativa ad un' altra classe e il lavoro continua' spiega Paolo Gallizioli, uno degli insegnanti che segue l' Impresa simulata al Manfredi. Un team di professori di diritto (Anna Luisa Martignago), inglese (Antonia Caimmi) e applicazioni gestionali (Silvana Pescerelli), nomi della scuola che funziona. ' Il metodo di insegnamento parte dalla realtà e arriva ai libri, si riduce la distanza tra un approccio teorico per programmi e un sapere per problemi, che è poi quello tipico della realtà' .
</doc>
<doc id="110" genre="journalism" gender="F">
Donne al lavoro, bimbi all'asilo, dobbiamo farcela
DIFENDERE gli asili, ad ogni costo. «Semplicemente perché non sono un costo, ma un investimento a vantaggio di tutti, una risorsa per la collettività».
Luigi Guerra non ha dubbi, e non parla solo da pedagogista, dopo aver letto del preoccupante fenomeno in corso: il ritorno a casa delle donne con figli piccoli, perché la crisi ha fatto aumentare la disoccupazione femminile e reso insostenibili le rette da pagare al nido.
«Qui il problema è politico, non pedagogico», dice il professore, chiamato dal Comune a stendere il "Manifesto sui servizi educativi". Una carta che doveva essere pronta prima dell'estate, ma cheè stata rivisitata dopo il dibattito sull'infanzia aperto in consiglio comunale, per essere presentata a ottobre.
«Come pedagogisti cercheremo di calare la teoria nella pratica, alla ricerca di soluzioni concrete - anticipa Guerra -. Quello che conta è il concetto di economicità del welfare: una donna a casa quanto costa? Bisogna capire che investire sui servizi socio-educativi rende, sul piano etico e finanziario. Nel caso degli asili crea posti di lavoro, in particolare per le donne, e una mentalità sociale nelle famiglie più capace di sviluppare cittadinanza». Il dibattito è aperto, in città e in Regione. Il problema sono le risorse, ma non solo. Lo stesso assessore alle politiche sociali Teresa Marzocchi l'ha ribadito recentemente: «Nonostante i tagli non abbiamo toccato i contributi per i servizi educativi, abbiamo tenuto. Ma non è sufficiente». Per Guerra si deve intervenire sulle rette degli asili. «Ma lo si potrà fare solo in modo marginale perché i Comuni non hanno soldi. Ricordiamoci che lo Stato, per tutto il sistema educativo e formativo, dà all'Emilia Romagna 500 milioni in meno rispetto alle altre regioni. Una cifra spaventosa che qui viene a mancare. Provocatoriamente verrebbe da dire: tutti gli sforzi fatti dagli enti locali sono stati ricompensati dal tirarsi indietro dello Stato. Tanto valeva non costruire asili ma chiudere le buche nelle strade».
L'appello di Guerra, direttore del dipartimento di Scienze dell'educazione, è a investire di più («le risorse statali si trovano, è solo un problema di priorità») nel welfare per l'infanzia. «Mi piange il cuore sentire le testimonianze di donne rimastea casa dal lavoro e che non riescono a mettere i figli al nido - commenta -. L'asilo è un'opportunità educativa per i bambini e queste donne lo sanno. Un'idea da difendere, perché ancora ci sono delle resistenze, anche nelle maestre di materna che dicono: noi facciamo scuola, negli asili si fa assistenza. Insomma, ora più che mai su questo fronte occorre non arretrare».
</doc>
<doc id="111" genre="journalism" gender="F">
L' ira dei camici bianchi al Sant' Orsola
LA PANTERA bianca torna a graffiare. È la rivolta dei giovani medici contro il taglio dei posti nelle scuole di specializzazione. Domani (ore 13.30) gli studenti in camice bianco dell' Alma Mater si incateneranno, per cinque minuti, negli atri, nelle sale d' aspetto e nei vialetti del policlinico Sant' Orsola legandosi le mani con gli strumenti della futura professione: cerotti, stetoscopi, lacci emostatici. Il tam tam è partito nei social network: un flash mob diffuso, una protesta simbolica lanciata dall' associazione Prometeo e appoggiata dalla Federspecializzandi di Bologna, in concomitanza con la manifestazione nazionale a Roma, il «Giovani medici Day», promossa dal segretariato italiano dei giovani medici. «Invitiamo tutti a manifestare il proprio sdegno, anche attraverso l' applicazione al proprio camice di adesivi con slogan che denuncino la situazione», l' appello degli studenti di Medicina rivolto a specializzandi, neolaureati, professori, medici. «Ne va della nostra formazione. Ne va della salute di tutti». La situazione? Il Governo ha annunciato una riduzione dei contratti di formazione specialistica da 4500 a duemila. I neo-medici che escono dalle università italiane sono circa novemila all' anno, oltre trecento a Bologna, in costante aumento. Significa che tre laureati su quattro non potranno accedere alle scuole di specialità, necessarie per completare il percorso formativo e per lavorare nella maggior parte delle strutture del sistema sanitario. «Un disastro», commenta Luca Vizioli, presidente della Federspecializzandi di Bologna. «Un taglio clamoroso, inaccettabile». Il Senato accademico dell' Alma Mater ha approvato una mozione, presentata dallo Student Office, per chiedere un passo indietro a Roma. Il presidente della scuola di Medicina Luigi Bolondi allarga le braccia: «Non possiamo che condividere la posizione degli studenti: già iscritti si vedono cambiare le prospettive, nonè giusto. Non possiamo formare laureati che poi non potranno trovare occupazione nel servizio pubblico perché non riusciranno ad ottenere la specializzazione necessaria. E non è un problema solo dell' università, ma anche del sistema sanitario». La Conferenza nazionale delle scuole e facoltà mediche ha scritto al ministro Carrozza una nota di protesta e di preoccupazione. «I provvedimenti non sono ancora chiari, si parla anche di ridurre di un anno le scuole di specializzazione», aggiunge Bolondi. Il clima di incertezza è anche sui nuovi iscritti: 440 gli ammessi a Medicina a Bologna, ai quali si aggiungeranno i riammessi dopo che è stata riconosciuta la validità del bonus Maturità. «Ancora non sappiamo quanti studenti in più arriveranno», conclude Bolondi. Oltre al flash mob è partito anche un twitter-mob con l' hashtag: «dai futuro ai giovani della sanità». «C' è assoluta necessità ed urgenza di trovare soluzioni per garantire un futuro professionale ai giovani medici», insiste Luca Vizioli. Tra le richieste, anche il reinvestimento dei 400 milioni destinati ai policlinici privati nella formazione post laurea dei camici bianchi.
</doc>
<doc id="112" genre="journalism" gender="F">
Primo giorno di scuola, prima protesta i bidelli precari salgono sul tetto
ILARIA VENTURI «CI HANNO dato questo unico lavoro: morire di fame». Gridano, e sono disperati. Bidelli rimasti senza lavoro hanno fatto la scelta estrema del tetto delle scuole elementari Bottego, occupato sino al tardo pomeriggio, per far sentire la loro voce. Rimarrà l' immagine del primo giorno di scuola a Bologna. La più forte. Poi, tante piccole segnalazioni delle cose che non vanno nelle classi, raccolte a cura dell' Assemblea delle scuole, i discorsi ufficiali (in collegamento via web il governatore Vasco Errani), il taglio del nastro al Mattei di San Lazzaro, dove la Provincia ricorda i 19 milioni spesi per l' edilizia scolastica. Ma c' è anche l' emozione dei "primini" e la protesta degli studenti medi dei collettivi. La scuola che accoglie tutti, con il record al Pilastro: alla materna Panzini, 55 bambini stranieri su 67. E le emergenze: i bidelli che dovevano pulire la scuola alle medie di Monterenzio non sono arrivati, nonostante le segnalazioni della preside, anche alla Prefettura, cosicchè la dirigente ha dovuto fare un contratto con una cooperativa, pescando dai fondi destinati a progetti didattici per garantire il regolare funzionamento della scuola almeno nella prima settimana. Infine, tre degli scuolabus Atc che portano i bambini alle elementari Longhena patiscono un' «avaria», vengono sostituiti all' ultimo e arrivano in ritardo, e pare l' ennesima immagine simbolica di una scuola pubblica che arranca. Fa sorridere, forse. La realtà invece è duramente imposta dai bidelli precari che quest' anno, causa tagli, sono rimasti a casa: 163 a Bologna, fra tecnici, amministrativi e collaboratori. In una ventina si sono presentati ieri alle otto alla primaria dell' istituto comprensivo 3, in via della Beverara, chiedendo di partecipare alla diretta web promossa dalla Regione con l' Ufficio scolastico regionale. Il collegamento, in realtà, è alle medie. Ma la preside Amneris Vigarani, che prima chiede all' ufficio scolastico provinciale e riceve l' invito ad avvertire le forze dell' ordine, nega la variazione di programma. «E' una diretta dai contenuti didattici - spiega lei -. Capisco la crisi e le loro ragioni, ma non è questo il modo di manifestare il proprio disagio». «Parlano gli studenti, non è il luogo adatto», fanno sapere dall' ufficio scolastico regionale, che tace nel dare risposte sui posti tagliati. I bidelli salgono allora sul tetto, passando dal retro della scuola. In quattordici, poi rimasti in otto nel pomeriggio: «Siamo disoccupati, ci hanno buttato come scarpe vecchie». Donne di cinquant' anni, padri di famiglia con figli da mantenere, con contratti rinnovati da cinque, sette anni. Con loro i sindacalisti Usb. «Sono lavoratori indispensabili nelle scuole, dove molti piani non sono più sorvegliati per mancanza di personale, e li hanno lasciati a casa, uno scandalo», tuona Francesco Bonfini, voce Usb. «Chiediamo che la Regione intervenga con un piano straordinario per questi lavoratori, questa è un' emergenza sociale». La Regione non è la loro controparte, ma lo Stato. E sono i tagli della Gelmini ad averli mandati a casa. Ma alla fine, dopo una lunga e dura giornata (all' una sale sul tetto una tenda, qualche genitore si ferma e applaude, alcune maestre allungano un po' di pane e qualche mela per pranzo), i lavoratori scendono, incassata la promessa di un incontro oggi e di un tavolo tecnico con l' assessore Bianchi, che pure li avrebbe fatti parlare nella diretta. «Riceveremo ancora questi lavoratori promette Bianchi -. E' grave la riduzione degli organici, il ministero deve dare risposte ai lavoratori della scuola». Certo è, dicono i bidelli, che «non ci arrenderemo».
</doc>
<doc id="113" genre="journalism" gender="F">
Nidi privati, dal Comune più soldi e più posti
Convenzione per 500 bambini Sconti da 100 a 440 euro a famiglia in base al reddito
Rette massime che scendono da 900 a 700 euro con un contributo del Comune direttamente ai gestori. E ulteriori sconti per le famiglie che varieranno a seconda del reddito da 100 a 440 euro. Ė la nuova convenzione con i nidi privati approvata ieri in giunta che mette sul piatto del sistema integrato più risorse - si stima almeno il doppio - e più posti in convenzione, che passano da 380 dello scorso anno a 500.
« Rendiamo accessibili i nidi privati convenzionati, per chi lo vuole, anche alle famiglie meno abbienti con un sistema più equo, che impegna più risorse e aumenta i posti a disposizione alleggerendo in questo modo le liste d'attesa», commenta l'assessora alla scuola e vicesindaca Marilena Pillati.
Dopo la manovra per abbassare le rette negli asili comunali arrivano più fondi anche per le strutture private, erogati dal Comune grazie ai 2,7 milioni di euro assegnati a Bologna dal piano nazionale sullo 0-6 anni per sviluppare il sistema integrato sul welfare dell'infanzia. Non tutti, ma una buona fetta, andranno a ridurre le tariffe dei nidi privati: si stima più di due milioni, considerando che la maggior pate delle famiglie potrà contare su uno sconto intorno ai 400 euro. L'anno scorso la convenzione, sperimentata per la prima volta, aveva impegnato risorse comunali per poco più di un milione. Ai genitori veniva dato un "bonus" di 300 euro.
Il Pd con Francesco Errani approva: «Una proposta che punta a una maggiore equità e giustizia sociale». Soddisfatta la Fism, mentre la Cgil-scuola frena: «Prendiamo atto dell'operazione significativa sui nidi, rileviamo però che i fondi del decreto sullo 0- 6 non hanno portato all'attivazione di nuove sezioni della materna necessarie per garantire alle famiglie il diritto a una scuola gratuita pubblica e laica», commenta la segretaria Susi Bagni. Oltre ai 200 euro mensili ai gestori per abbassare le rette massime, sono previsti sconti: 440 euro al mese per famiglie con Isee tra 0 e 12.000 euro; 320 con Isee da 12 a 20.000; 200 per Isee da 20 a 30.000; 100 per Isee da 30 a 45.000. Oltre quella soglia scatterà la tariffa massima di 700 euro al mese. Le iscrizioni agli asili per il 2018-19 si apriranno il 4 aprile.
</doc>
<doc id="114" genre="journalism" gender="F">
"Ma i dispositivi digitali bisogna usarli bene, non demonizzarli"
BOLOGNA
«Non demonizziamo i computer e i tablet per lo studio, come ogni mezzo dipende da come lo si usa.
E l'utilizzo di programmi didattici, ma anche di videogiochi educativi, può essere di stimolo nell'apprendimento della matematica». Roberto Natalini, direttore dell'Istituto per le applicazioni del calcolo del Cnr, mette in guardia: «Temo messaggi allarmistici».
Ma come valuta la correlazione tra l'essere digitali con l'andamento scolastico in matematica e scienze?
«La ricerca non tiene conto di altre correlazioni come il contesto familiare e le motivazioni degli alunni rispetto allo studio. Per questo sarei cauto. In realtà tutte le cose se usate male non vanno bene, anche i libri».
Quando è utile il computer per aumentare il rendimento scolastico in matematica?
«Il suo uso indiscriminato per la ricerca a scuola con il copia-incolla può deprimere l'intelligenza, soprattutto in matematica dove conta il ragionamento. Tutto quello che ruota intorno al pc, come i messaggi degli amici che arrivano mentre sei connesso, crea distrazione, mentre per studiare i numeri occorre concentrazione.
Valgono programmi didattici come Scratch, messo a punto dal Mit di Boston, per i più piccoli o Geo Gebra, per la geometria nei licei».
Il coding è ormai diffuso anche alla primaria: è giusto?
«Sì, la programmazione informatica aiuta ad un approccio più creativo e a vedere la matematica come un linguaggio più semplice. Le parentesi? Le capisco subito se programmo, mentre mi fanno impazzire in una equazione».
</doc>
<doc id="115" genre="journalism" gender="F">
Gli studenti-hacker che si alzano i voti I prof: "Troppo facile violare i registri"
BOLOGNA .
Hanno violato i registri elettronici dei loro professori con un keylogger, software in grado di leggere le password digitate. E poi hanno ritoccato i voti, per sé e per gli amici. Non di molto: mezzo punto, al massimo uno. Per non destare sospetti, ma quanto necessario a evitare bocciature o esami a settembre in qualche materia. A tradirli però è stata la modifica di voti presi in alcune verifiche scritte, dove c'era anche il riscontro su carta. Gli insegnanti se ne sono accorti: i giudizi non coincidevano. E così è scattata la denuncia contro tredici studenti-hacker del Rosa Luxemburg, istituto tecnico commerciale d'eccellenza a Bologna, per alcuni di loro è arrivata anche la bocciatura. Un caso non isolato, che accende di nuovo la polemica sui registri digitali di classe. Le violazioni sono cresciute negli ultimi due anni, da quando lo strumento informatico per dare voti e registrare assenze è diventato obbligatorio. Il punto debole è la vulnerabilità delle password e la distrazione di docenti poco esperti rispetto ai "nativi digitali" che siedono tra i banchi.
Ci sono stati casi eclatanti, come il giovane hacker di origine indiana, con 10 in informatica, denunciato all'istituto tecnico Marzotto di Valdagno per aver rubato la traccia di un compito in classe e allo stesso tempo cercato da un'azienda di ingegneria che lo voleva assumere. Al liceo Tassoni di Modena due studenti sono stati scoperti perché avevano esagerato mettendo un "1" nella pagella online di un compagno. «Aver colto il problema è un segno di attenzione, l'uso delle nuove tecnologie ha un valore educativo: i docenti devono solo stare più attenti alle protezioni e insegnare ai ragazzi le conseguenze di simili violazioni. Non sono bravate e loro non se ne rendono conto», commenta Paolo Bernardi, preside da quest'anno del Luxemburg, che a Bologna è stata una delle scuole superiori pioniere del registro elettronico. La violazione è avvenuta lo scorso anno ed è costata, oltre all'azione penale in corso dopo le indagini della polizia postale, anche qualche bocciatura per effetto del "5 in condotta" previsto dal regolamento dell'istituto. Una "furbata" con gravi conseguenze, dunque. Lo stesso ministro all'Istruzione Stefania Giannini ieri, a margine di un incontro del Pd, ha condannato simili azioni: «L'informatica è una scienza importante, ma va usata bene».
L' hackeraggio preoccupa i presidi, fermi però nel credere all'innovazione tecnologica nelle scuole, semmai con qualche risorsa in più: un tablet per ogni docente, il wifiin tutte gli istituti. «In una fase iniziale il pericolo di intrusione o d manomissioni è reale. Ma è come dire che si debba fare a meno delle banche perché è possibile scassinarle », dichiara Giorgio Rembado, presidente dell'associazione nazionale presidi. Più critica Rita Coscarella, preside del liceo classico Vittorio Emanuele II di Palermo: «Il registro elettronico, se funziona la connessione e la Rete, è un'opportunità. Ma nella mia scuola ci sono problemi anche per fare funzionare le lavagne elettroniche».
</doc>
<doc id="116" genre="journalism" gender="F">
Una comunità a prova di afa
Flegetonte e i cittadini fragili: «Sono passati 12 anni dalla terribile estate del 2003, quando il caldo uccise molte migliaia di anziani, per lo più residenti nei centri urbani»
Si chiama Flegetonte l’ ondata di caldo infernale che da alcuni giorni sta infuocando l’Italia con temperature oltre i 38° che non accenneranno ad abbassarsi nemmeno di notte. Secondo il ministero della Salute a Brescia ci sarà un fine settimana da bollino rosso con livello di allerta 3 che indica «condizioni ad elevato rischio» soprattutto per gli anziani, le persone affette da malattie croniche e i bambini molto piccoli. Sappiamo ormai da anni che l’arma vincente per combattere il caldo, l’eccessiva sudorazione e la conseguente disidratazione è la bottiglietta dell’acqua o di una qualsiasi altra bevanda di gusto gradito; 1,6/2,0 litri di liquidi al giorno, pari a otto bicchieri, possono essere sufficienti a mantenere il giusto equilibrio idrico.
Sconsigliate le bevande troppo fredde e quelle alcoliche. L’alimentazione deve essere leggera, preferendo la pasta e il pesce alla carne, evitando i cibi elaborati e piccanti e consumando molta verdura e frutta fresca. Le persone anziane dovrebbero soggiornare in ambienti freschi e possibilmente condizionati e non essere lasciate sole: in compagnia si bevono più liquidi e si tende ad alimentarsi in modo più corretto. È utile portare cappelli che riparino il capo dal sole e occhiali scuri che proteggano gli occhi dai raggi abbaglianti. Gli abiti devono essere di seta o lana leggera per facilitare la traspirazione cutanea.
L’attività fisica, intesa soprattutto come passeggiate all’aria aperta, non deve essere sospesa ma svolta durante le ore più fresche della giornata e bilanciata da un ulteriore assunzione di liquidi. Nel paziente anziano alcuni farmaci come gli antidepressivi, gli antiipertensivi e quelli anti Parkinson, tendono a sopprimere la sete, con conseguenze da non sottovalutare. Basta conoscere i pericoli per potersene difendere? Per molte persone forse no. Soprattutto se anziane e sole.
Sono passati 12 anni dalla terribile estate del 2003, quando il caldo uccise molte migliaia di anziani, per lo più residenti nei centri urbani, affette da malattie croniche, disabilità funzionale, in condizioni di solitudine e disagio socioeconomico. Fu quasi una strage, che segnò profondamente la nostra collettività e pose gravi interrogativi sulla capacità di farci carico dei bisogni di chi è in difficoltà. Una società seria e generosa deve essere preparata ad affrontare situazioni di emergenza; offrire assistenza a persone a maggiore rischio e segnalare ai servizi socio-sanitari eventuali situazioni che necessitano di un intervento è un atto di civismo oltre che di fratellanza. Attorno alle persone più fragili dobbiamo stendere una rete di protezione responsabile, coadiuvando chi normalmente se ne prende cura.
</doc>
<doc id="117" genre="journalism" gender="F">
Cuore, donne a rischio: al Civile debutta l’ambulatorio di genere
L’Asst Spedali Civili di Brescia, da tempo orientata nella promozione della Medicina di Genere, ha pensato a un ambulatorio finalizzato alla stratificazione del rischio per una corretta prevenzione delle malattie cardiovascolari nelle donne in peri-menopausa
Il Museo Diocesano ospiterà sabato una conferenza dedicata alla prevenzione delle malattie cardio-vascolari delle donne in peri-menopausa. Ai lettori che dovessero chiedersi come mai anche le donne hanno problemi di cuore ( ma l’infarto, non è una malattia tipicamente maschile?) val la pena ricordare la risposta che Golda Meir diede ad Oriana Fallaci che le chiedeva se essere donna fosse più difficile che essere uomo «Più difficile, più faticoso, più penoso. Non necessariamente per colpa degli uomini, per ragioni biologiche, direi. A partorire infatti è una donna. Ad allevare i figli è la donna. E quando una donna non vuole solo partorire figli, allevare figli... quando una donna vuole anche lavorare, essere qualcuno... beh, è duro, duro, duro. Lo so per esperienza personale: sei al lavoro e pensi ai figli, sei a casa e pensi al lavoro che non stai facendo. Si scatena una tale lotta dentro di te. Il tuo cuore va in pezzi». Golda Meier non sapeva allora quanto fosse vicina alla verità. Perchè è così!
Ogni anno, in Italia 120.000 donne muoiono per problemi al cuore
Oggi la Scienza sa che la donna, per eccessivo stress, può anche morire di crepacuore e sa anche che il cuore delle donne non è uguale a quello degli uomini e che dunque merita procedure diagnostiche e terapeutiche dedicate. Sono trascorsi più di 40 anni dall’ intervista della Fallaci al primo ministro israeliano e da allora la donna, soprattutto nei paesi occidentali, si è evoluta sotto numerosi punti di vista, ma a caro prezzo. Le malattie di cuore e l’ictus rappresentano, di fatto, la causa principale di morte nell’ambito della popolazione di sesso femminile, sia nei paesi «sviluppati» che in quelli emergenti. L’Oms riporta dati allarmanti: nel mondo, su circa 17 milioni di decessi per malattie cardiovascolari, 9 milioni riguardano il sesso femminile, 8 milioni il sesso maschile. In Italia le malattie cardio-cerebrovascolari (soprattutto l’infarto e l’ictus) sono responsabili, ogni anno, della morte di circa 120.000 donne (il 75% del totale dei decessi) e altrettante sono le donne colpite, ogni anno, da infarto di cuore o da ictus non fatali, ma gravemente invalidanti. I progressi registrati negli ultimi anni nella diagnosi precoce e nella terapia di queste malattie sono importanti, ma l’arma essenziale per combatterle rimane ancora oggi la prevenzione che deve basarsi sulla responsabilità individuale, sulla partecipazione della famiglia e sulla presenza sul territorio della rete assistenziale e delle istituzioni. L’Asst Spedali Civili di Brescia, da tempo orientata nella promozione della Medicina di Genere, ha nel cuore «il Cuore delle Donne» e questo spiega la nascita di un ambulatorio finalizzato alla stratificazione del rischio per una corretta prevenzione delle malattie cardiovascolari nelle donne in peri-menopausa che verrà ufficialmente presentato alla popolazione bresciana da Savina Nodari, direttore del day hospital Cardiologia Asst Spedali Civili di Brescia sabato alle 16,30 presso il Museo Diocesano via Gasparo da Salò,13. Al convegno sarà presente l’onorevole Paola Boldrini, prima firmataria della proposta di legge per la diffusione della Medicina di Genere.
</doc>
<doc id="118" genre="journalism" gender="F">
Elogio alla longevità, l’intervista bresciana a Rita Levi Montalcini
Trent’anni fa il Nobel a Rita Levi Montalcini. Ecco l’ultima intervista bresciana a cura di Luisa Monini: «I giovani credano nei valori, i miei collaboratori sono tutte donne»
Tra le numerose interviste che Rita Levi Montalcini ha avuto la bontà di concedermi, mi piace ricordare l’ultima, quella dei suoi 100 anni. Eravamo nello studio della sua Fondazione e lei era particolarmente serena, disponibile. Elegante come sempre. 
Cosa si prova a compiere 100 anni? 
«Speravo fosse un necrologio. Non lo sarà, se non muoio da oggi a domani, ma la cosa non mi preoccupa. Che venga domani o qualche tempo dopo per me non fa differenza, perché alla morte del corpo sopravvivono i messaggi che abbiamo dato in vita». 
Le ricordo che attraverso i suoi libri di messaggi ne ha inviati moltissimi. Soprattutto ai giovani. 
«È vero, uno dei miei ultimi libri, “Le tue antenate”, è dedicato alle giovani donne di oggi che non sono a conoscenza degli straordinari contributi dati dalle loro antenate alla scienza matematica, a quella cosmica, alla chimica, alla fisica, alle arti. In tempi in cui solo alle nobili di alto lignaggio era concesso il tutor e l’intelligenza era considerata una tipica prerogativa maschile, la maggior parte delle donne nasceva, viveva e moriva nell’anonimato e nel più completo silenzio». 
Dalle sue parole traspare stima e fiducia nelle donne. 
«I miei collaboratori sono tutti di sesso femminile. Donne formidabili, di estrema intelligenza, di alto impegno. Io lavoro con loro tutte le mattine al laboratorio dell’Istituto da me creato, l’Ebri (European Brain Research Institute). Non ho mai visto più impegno e più capacità e più volontà ed entusiasmo». 
La ricerca scientifica di oggi è differente da quella di un tempo? 
«Totalmente, a cominciare dai ricercatori che lavorano in gruppi, in team. I mezzi a loro disposizione sono tecnologicamente talmente avanzati da far pensare che siano passati secoli e non anni dalle mie ricerche giovanili». 
Lei come si è avvicinata alla Scienza? 
«Io sono entrata nel mondo della scienza non con l’idea di fare scoperte, che per fortuna ho fatto, ma perché affascinata dalla bellezza del sistema nervoso. Più come artista dunque che come scienziata. La mia ricerca però era una ricerca artigianale, non era Scienza. Il mio era intuito e questo mi è servito. Tuttavia la mia ricerca era tecnologicamente di basso livello, basti pensare che il mio bisturi era un ago da cucire che affilavo sulla mola». 
Per i ricercatori di oggi è dunque tutto più semplice? 
«Niente affatto, tante le difficoltà che nascono soprattutto dalla competizione. Io ero sola in una giungla in cui nessuno, neppure i miei due compagni che mi hanno preceduto a Stoccolma, Salvator Luria e Renato Dulbecco, erano interessati ad entrare. Oggi la situazione è completamente diversa. C’è una competizione enorme e, forse, per caso, qualcuno vincerà. L’intuito, da solo, non basta più». 
Come preparare i giovani cervelli di oggi agli impegni di domani? 
«Bisogna pensare a una scuola nuova. Diversa. I bambini di oggi dimostrano una tendenza imprevedibile e del tutto naturale verso l’utilizzo dei sistemi informatici. È necessario non soltanto sostituire gli attuali programmi di studio, ma anche cambiare il modo di insegnare. Dobbiamo mirare all’interattività di un nuovo sistema educativo e didattico tra scuola e società: è la chiave di volta per entrare in sintonia con le finalità comunitarie, in armonia con le esigenze dello scenario sociale europeo, e preparare al meglio il cervello degli uomini di domani». 
Quale messaggio si sente di trasmettere ai giovani? 
«Credere nei valori. La vita non ha senso se non si crede nei valori. Bisogna avere curiosità per il mondo che ci circonda e il desiderio di essere di aiuto al prossimo. Con i giovani ho un ottimo rapporto, parlo sovente con loro. La vita merita di essere vissuta sempre, anche ad un’età avanzata come la mia, laddove rimanga la capacità di intendere e volere». 
A 100 anni, ha un sogno nel cassetto? 
«Da adolescente sognavo di aiutare il prossimo, particolarmente di andare in Africa con Albert Schweitzer a curare i lebbrosi. La situazione di allora non me lo ha permesso. Nell’ultima tappa di questo mio lunghissimo percorso continuerò a prodigarmi per favorire l’ istruzione delle donne dei Paesi a sud del Sahara, in modo che possano entrare nella vita sociale e politica del loro paese. L’istruzione delle donne dei paesi emergenti è alla base delle loro e delle nostre possibilità future».
</doc>
<doc id="119" genre="journalism" gender="F">
I novant’anni di Giorgio Brunelli, mago del bisturi pioniere della microchirurgia a Brescia e nel mondo
Ricerca Una tensione inesauribile per la ricerca, sfociata nella Fondazione Brunelli
«Le tue radici sono profonde nella tua terra e ti trattengono nel tuo paese, anche se ne sei lontano. Non dimenticare le tue radici. Senza radici non hai linfa e non cresci, senza radici non ti riconosci, senza radici non hai cultura, senza radici non... voli». 
L’immagine di un possente albero con enormi e tortuose radici che affondano nel terreno accompagna questo scritto e apre la galleria di Emozioni , una raccolta di scatti di Giorgio Brunelli, chirurgo per vocazione, fotografo per diletto. 
Brunelli non ama parlare di sé, ma le immagini del libro, pagina dopo pagina, lo invogliano a ricordare e a raccontarsi. «Amo le sfide, le ho sempre amate. Come quando, appena laureato, nel 1949, mi dedicai alla chirurgia della mano. La guerra era finita da poco, la siderurgia bresciana era in forte espansione e le aziende fiorivano nelle nostre valli. La prevenzione degli incidenti sul lavoro era inesistente e gli operai riportavano frequenti lesioni alle mani che in ospedale erano trattate dagli assistenti più giovani; io, tra quelli». 
Brunelli afferma che la mano lo affascinò sin da subito per la complessa anatomia e le sue molteplici funzioni: «La mano crea, prega, accarezza, aiuta e chiede aiuto, la mano parla, sente e vede». Brunelli studiò a lungo la mano e ideò nuove tecniche chirurgiche per la cura di lesioni tendinee, ossee, nervose e vascolari che furono insegnate in Corsi e Congressi a Brescia e nel mondo. «Fu il mio interesse per la mano a portarmi alla Microchirurgia. Negli anni ‘60 iniziai a studiare al microscopio chirurgico i nervi, allora strutture pressoché sconosciute. Meticolosamente disegnai, per mio uso personale, numerose mappe raffiguranti l’ intima struttura e il percorso di vari nervi che poi, ulteriormente arricchite, hanno rappresentato per decenni la guida a giovani microchirurghi». Per operare nervi e vasi di piccolo calibro occorrevano aghi e fili molto sottili e altri strumenti delicati che allora non esistevano in commercio. A tale proposito Brunelli narra che il primo approssimatore (strumento che tiene fermi i due capi del vaso da suturare ) lo realizzò il fabbro dell’Ospedale dietro sue precise indicazioni. 
Iniziava così a Brescia la grande avventura della Microchirurgia che consentì interventi mai immaginati sino allora, come il reimpianto degli arti amputati. «Era una sera di luglio del 1973 - racconta Brunelli - quando Luciano,13 anni appena, arrivò in reparto senza il braccio destro, letteralmente strappato dalla lavatrice industriale della lavanderia di famiglia. Ai genitori disperati chiesi subito di recuperare l’arto. Mi sentivo tecnicamente pronto per eseguire il reimpianto». 
Luciano fu il primo di una lunga serie di reimpianti (oltre 1000) eseguiti con successo da Brunelli e dalla sua equipe presso gli Spedali Civili di Brescia che divenne ben presto Centro di riferimento nazionale sia per il trattamento microchirurgico delle lesioni vascolari e nervose sia per la Formazione dei numerosi chirurghi che frequentarono i 37 Corsi teorico-pratici di Microchirurgia. La strada era aperta e altri Centri iniziarono a sorgere in Italia ma Brescia rimaneva il Centro di riferimento per eccellenza e richiamava sempre più pazienti; tra questi numerosi erano i giovani paraplegici. 
«A quel tempo si conosceva poco della anatomia e della fisiologia del midollo spinale e ancor meno delle sue lesioni e malattie» confessa Brunelli che, alla fine degli anni 80, istituì la sua Fondazione per promuovere la ricerca sulla riparazione e rigenerazione del midollo spinale. Presidente Onorario della Fondazione è stato Il Nobel Rita Levi Montalcini che ha sempre creduto nel valore scientifico della ricerca di Brunelli, tanto da candidarlo al Nobel nel 2006. «La ricerca continua, in Italia e all’estero, con nuovi protocolli chirurgici sperimentali e oggi siamo in grado di comprendere meglio la straordinaria plasticità del Sistema Nervoso Centrale e le sue capacità di riparazione e rigenerazione». I risultati degli studi saranno presentati al IX Symposium Internazionale che si terrà a Brescia il prossimo dicembre. «Novità assoluta del meeting - annuncia Brunelli - è una sessione dedicata ai lavori sulla neuro plasticità presentati da giovani scienziati; il migliore riceverà un importante premio in denaro. Il nostro Paese - sostiene Brunelli - ha una grande ricchezza: i giovani, ma deve offrire loro modelli credibili e in grado di far comprendere l’importanza della ricerca a 360° perché è solo immaginando ciò che oggi non c’è ma che domani potrebbe esserci che si arriverà a trovare nuovi modelli diagnostici e terapeutici per le tante malattie ancora oggi orfane di cura».
</doc>
<doc id="120" genre="journalism" gender="F">
'Ndrangheta, agguato nel Reggino: un morto. Ferito gravemente ex pentito Greco
I due erano usciti sul ballatoio di casa, a Calanna, quando un cecchino ha sparato diversi colpi di arma da fuoco. Nonostante i colpi alla testa, al volto e al polmone, il boss è arrivato ancora in vita all'ospedale. Nell'ottobre scorso aveva smesso di collaborare con la giustizia ed era tornato in paese
REGGIO CALABRIA - È di un morto e di un ferito grave il bilancio dell'agguato avvenuto la scorsa notte a Calanna, nella periferia nord dell'hinterland di Reggio Calabria. A perdere la vita è stato Domenico Polimeni, quarantottenne con precedenti di polizia, mentre è rimasto ferito in modo grave l'ex pentito Giuseppe Greco, che si trovava insieme a Polimeni al momento dell'agguato.
I due erano usciti sul ballatoio della casa dell'ex pentito per assaporare la brezza quasi estiva che ieri notte spirava sullo Stretto di Messina, ma la decisione è costata loro carissima. In quel momento un cecchino li ha sorpresi con diversi colpi di arma da fuoco, per poi dileguarsi a bordo di un'auto. Per il 'tuttofare' dell'ex pentito le ferite si sono rivelati letali. Allertate da una vicina che ha sentiti i colpi di arma da fuoco, volanti e ambulanze sono arrivate subito. Ma per lui non c'era più nulla da fare. Nonostante sia stato colpito alla testa, al volto e al polmone, Greco è invece arrivato ancora in vita in ospedale, dove è ricoverato in gravissime condizioni.
Boss di Calanna, frazione preaspromontana dell'hinterland nord di Reggio Calabria, come suo padre Francesco 'Ciccio' prima di lui, Greco è stato coinvolto in diversi procedimenti penali per associazione mafiosa, traffico di droga ed altri reati. Dopo la condanna a quattro anni rimediata nel procedimento Meta, scaturito dall'inchiesta che ha messo in ginocchio il direttorio della 'ndrangheta reggina, aveva chiesto di collaborare. Un percorso accidentato anche a causa della storica dipendenza del boss dalla cocaina, che aveva reso necessario il suo ricovero in istituto.
Nonostante questo, per diversi anni Greco ha riempito pagine e pagine di dichiarazioni, servite anche per comporre il quadro accusatorio che ha portato all'arresto dell'ex consigliere regionale Santi Zappalà, finito in carcere per voto di scambio aggravato dall’aver favorito i clan. Un'accusa pesantissima che proprio Greco aveva contribuito a corroborare. Il boss di Calanna - scriveva infatti il gip - è "una 'voce interna' alla locale criminalità organizzata, che è pronta ad attestare come Santi Zappalà avesse proposto ai maggiorenti della 'provincia' reggina di 'acquistare' i loro voti".
 
Nell’ottobre scorso però il boss ha deciso di fare un passo indietro. Chiamato per la prima volta a deporre in aula nel processo d'appello Cage, in cui è imputato per  traffico e spaccio di droga, ha spiazzato giudici e pm rifiutandosi di rispondere alle loro domande. "Non voglio più sapere niente, non voglio più collaborare con la giustizia né avere il sistema di protezione", ha ripetuto testardamente in aula. "Non ne voglio sapere niente". Da allora, l'ormai ex pentito aveva fatto ritorno in paese, nella storica casa di famiglia, dove questa notte è stato ferito. Ed era lui - ne sono certi investigatori della Squadra Mobile e inquirenti della Dda - il vero obiettivo dell'agguato.
"Leggere questo episodio come un fatto isolato sarebbe un grave errore - dice il procuratore capo della Dda, Federico Cafiero de Raho -. Il tentato omicidio di Greco va inserito in un quadro più ampio, che ha a che fare con gli episodi, anche di sangue, che stiamo registrando in città. A Reggio Calabria c’è un fermento criminale che non possiamo ignorare".
E il riferimento - specifica il procuratore - non è solo al tentato omicidio di un uomo storicamente vicino alla famiglia Greco, Antonino Princi, il 4 febbraio scorso braccato e inseguito da due sicari a bordo di un'auto. Da mesi, a Reggio Calabria si è ricominciato a sparare. E con sempre maggiore frequenza. Meno di una settimana fa, nel quartiere di Gallina, l'imprenditore edile Sebastiano Morabito solo per un colpo di fortuna è scampato ai colpi di carabina di precisione che qualcuno ha sparato contro di lui da un edificio abbandonato.
Prima di lui, nella stessa zona è stato ucciso in pieno giorno un altro imprenditore del settore, Giovanni Vilasi, sorpreso da due killer vicino a una scuola. Qualche settimana prima, il proprietario di un supermercato invece solo fortunosamente è scampato a un altro agguato, mentre in tutti i quartieri della città ormai non si contano gambizzazioni, attentati, intimidazioni, ordigni lasciati anche in pieno giorno di fronte ad attività commerciali, colpi di pistola contro vetrine e saracinesche. La 'ndrangheta di Reggio Calabria è in fermento. E il sangue è tornato a scorrere.
</doc>
<doc id="121" genre="journalism" gender="F">
Calabria, bufera sui portavoce "Assunti a gara ancora in corso"
REGGIO CALABRIA.
Si è trasformata in un pasticcio burocratico, destinato forse a tracimare in iniziative giudiziarie, la selezione pubblica voluta dal presidente di Regione Calabria, Mario Oliverio, per rinnovare l'ufficio stampa della sua Giunta.
Il governatore, cui il bando assegnava la facoltà di scegliere i giornalisti non già attraverso regole predeterminate, ma sulla conformità ai «processi di pianificazione e di indirizzo politico determinati dagli organi di governo», non si è limitato a riconfermare il pool di comunicatori che lo segue da circa dieci anni, ma sembra averlo fatto anche in maniera paradossale.
Il decreto di assunzione del vicecapo ufficio stampa, di un caposervizio e di un cinefotoreporter porta infatti la data del 30 dicembre scorso, ma solo il 4 gennaio è stato pubblicato l'elenco degli 88 finalisti fra i quali Oliverio avrebbe dovuto scegliere i suoi addetti stampa. Per di più — ufficialmente — la data di pubblicazione della lista degli ammessi alla selezione è un avveniristico 4 dicembre 2016.
«Un mero errore materiale e di comunicazione », fanno sapere dalla Regione, che — a polemica esplosa — specifica che l'elenco degli 88 finalisti sarebbe stato comunicato il 28 dicembre a Oliverio, il quale avrebbe deciso in meno di due giorni.
Giustificazioni che non bastano né agli aspiranti addetti stampa regionali rimasti con un pugno di mosche in mano — e oggi tutti pronti al ricorso — né al sindacato dei giornalisti calabrese — fin dal principio contrario alla procedura per l'assenza di qualsivoglia criterio meritocratico. Oliverio — spiegava qualche settimana fa il segretario regionale della Fnsi, Carlo Parisi — «avrà facoltà di scegliere tranquillamente chi vuole». Ed oggi Parisi mastica amaro: «Il governatore ha fatto quello che le peggiori amministrazioni non avevano mai osato fare. Promuovere una manifestazione d'interesse per illudere quasi duecento colleghi che qualcosa, finalmente, fosse cambiata, ma poi assumere le stesse tre persone scelte, appena arrivato, per chiamata diretta».
</doc>
<doc id="122" genre="journalism" gender="F">
Terrorismo, foreign fighter marocchino arrestato in Calabria
Il blitz ha portato in carcere un venticinquenne residente in provincia di Cosenza. Il giovane si difende: "Non appartengo all'Is sono andato in Turchia solo per pregare"
ROMA - Viveva tra i palazzi anonimi di Luzzi, piccolo centro dell’hinterland di Cosenza, Hamil Mehdi, il 25enne di origine marocchina arrestato nella notte perché considerato un potenziale foreign fighter. A eseguire l'ordinanza di custodia cautelare, gli uomini della Digos di Cosenza. L'operazione è coordinata dal Servizio centrale Antiterrorismo
In Italia da oltre dieci anni, per chi lo incontrava regolarmente per strada, dove lavorava come ambulante, Mehdi era un ragazzo come tanti. Ma negli anni, quel ragazzino magro ha lasciato il posto a un giovane uomo arrabbiato, che progressivamente ha iniziato ad abbracciare le posizioni più oltranziste dell'Islam. Stando alle accuse, il suo desiderio più grande era andare a combattere in prima linea sotto le bandiere dell'Is, dove sarebbe stato pronto anche ad offrire la propria vita alla jihad. Per questo, nel luglio scorso aveva anche tentato di andare in Siria per arruolarsi come volontario, ma al suo arrivo in Turchia - tappa intermedia nel viaggio verso i fronti di guerra - era stato bloccato dalle autorità.
Per i servizi di sicurezza di Ankara era un soggetto dalla "elevata pericolosità sociale". Per questo, d'intesa con l'Antiterrorismo italiano, è stato bloccato alla frontiera per "motivi di sicurezza pubblica" e costretto al rientro in Italia.
Da allora gli uomini della Digos non lo hanno perso di vista un momento. Per mesi ne hanno monitorato le frequentazioni e gli incontri, hanno passato al setaccio la sua corrispondenza come l'attività su internet, per scoprire l'eventuale rete di rapporti che potrebbero averlo aiutato a recarsi in Turchia. Nel frattempo, la procura di Catanzaro ha aperto un fascicolo per  autoaddestramento ai fini di terrorismo internazionale, uno dei reati previsti dalla nuova legge antiterrorismo,  e nel giro di pochi mesi ha chiesto e ottenuto l'arresto del giovane.  
"Sono andato in Turchia solamente per pregare", si è giustificato il ragazzo con i poliziotti di Cosenza che questa mattina all'alba lo hanno arrestato. "Mi avevano già contestato di appartenere all'Is ma io ho sempre negato. E adesso lo ribadisco. Sono andato in Turchia solamente per pregare". Una versione tutta da provare, alla quale però investigatori e inquirenti non sembrano dare alcun credito.
"C'è stata una attività investigativa molto serrata e a tutto campo, senza tralasciare nessun particolare - ha detto il questore di Cosenza, Luigi Liguori -. Durante le indagini è emersa una serie di elementi che poi ha indotto la Dda a chiedere l'ordinanza di custodia cautelare che è stata eseguita stamane". Per mesi ne hanno monitorato le frequentazioni e gli incontri, hanno passato al setaccio la sua corrispondenza come l’attività su internet, per scoprire l’eventuale rete di rapporti che potrebbero averlo aiutato a recarsi in Turchia. Quotidianamente e con estrema cautela - hanno scoperto gli investigatori -, il giovane Hamil visitava quotidianamente siti e forum vicini o assimilabili al network dell’Is, studiava per ore filmati sull’addestramento dei soldati del Califfato, ma cercava anche contatti per trasferirsi in Belgio o in Turchia. Tutti elementi finiti nel fascicolo aperto dalla procura di Catanzaro: "L’arresto di oggi è uno dei primi casi di applicazione della legge del 2015 che contesta l’autoaddestramento ai fini di terrorismo internazionale. Siamo di fronte a un esempio da manuale del classico combattente straniero", ha  commentato il coordinatore della Dda di Catanzaro, Giovanni Bombardieri.
</doc>
<doc id="123" genre="journalism" gender="F">
Lorenzin sceglie il figlio del sottosegretario Ncd Gentile per cda dell'Istituto nazionale tumori
L'avvocato 36enne, indicato dalla ministra, era stato indagato e poi prosciolto a Cosenza. Quell'inchiesta fu collegata a una storia di rotative bloccate d'imperio che costò il posto nel governo al padre Tonino. L'esponente politico alfaniano è tornato nell'esecutivo grazie all'ultimo rimpasto
REGGIO CALABRIA - Per rappresentarla nel consiglio d’amministrazione dell’Istituto nazionale Tumori, il ministro della Salute Beatrice Lorenzin ha scelto Andrea Gentile, figlio del collega di partito Tonino Gentile, sottosegretario per lo Sviluppo economico del governo Renzi. Toccherà dunque ad un calabrese presidiare per conto del Ministero il cuore amministrativo dell’eccellenza milanese per la ricerca e la cura in campo oncologico, che coordina le strutture pubbliche e private accreditate operanti in Regione Lombardia.
Avvocato trentaseienne,  Andrea Gentile in passato è stato presidente dell’organismo di Vigilanza dell’Unicef-Italia e in Sacal, la società aeroportuale che gestisce lo scalo di Lamezia Terme, ma non vanta ampia esperienza in campo sanitario.  Anzi, quando da legale ha avuto a che fare con gli ospedali,  è finito nei guai. Nel 2014 Gentile junior è stato infatti iscritto sul registro degli indagati per truffa, associazione per delinquere e altri reati  per gli incarichi di consulenza ricevuti dall’Asp di Cosenza. Nel giro di un anno la sua posizione è stata archiviata perché – si legge nel provvedimento – “dagli elementi raccolti non emergono, tra gli indagati, legami di natura illecita, bensì vincoli di natura professionale ed amicale".  In più, sottolineava il giudice “l'attività delittuosa è del tutto inesistente". Proprio quell’indagine però costerà indirettamente al giovane avvocato Gentile un altro guaio giudiziario. 
Nel febbraio 2014, l’editore Alfredo Citrigno e  lo stampatore Umberto De Rose faranno infatti di tutto pur impedire la pubblicazione della notizia riguardante l’inchiesta a carico di Gentile junior sul quotidiano Calabria Ora. Fallite le pressioni sul direttore della testata dell'epoca, Luciano Regolo, un misterioso blocco delle rotative impedirà al giornale di andare in edicola. Un caso – divenuto noto come Oragate – finito al centro di un polverone mediatico costato le dimissioni al padre del giovane legale, all’epoca sottosegretario alle Infrastrutture e Trasporti, ma tracimato anche nelle aule di giustizia. Per quella vicenda, la procura di Cosenza ha infatti aperto un’inchiesta che vedeva fra gli indagati anche Gentile jr. Anche in questo caso però la sua posizione è stata archiviata, mentre sono finiti a processo Citrigno e De Rose . Quest'ultimo ha procurato anche un altro grattacapo al primogenito del sottosegretario. 
Da presidente della principale controllata regionale calabrese, Fincalabra,  De Rose aveva assegnato all’avvocato una consulenza da circa 38mila euro, secondo la procura “in assenza di alcun avviso pubblico e in assenza di alcun metodo di valutazione comparativo tra le offerte presentate e quindi in violazione dei principi di pubblicità, trasparenza e imparzialità”. Di tutt’altro avviso è stato invece il gup, per il quale non sarebbe stato commesso alcun reato.  Quella di Gentile – ha sostenuto il giudice – non era “un'assunzione ma un incarico professionale esterno”.
Guai giudiziari e polveroni mediatici che non sembrano aver impedito al giovane avvocato di fare carriera, ma che non hanno
disturbato più di tanto neanche quella del padre. A circa due anni dalle dimissioni seguite all’Oragate, il senatore Tonino Gentile è tornato al governo come sottosegretario allo Sviluppo Economico, mentre continua a fare da ago della bilancia nel suo feudo di Cosenza.
</doc>
<doc id="124" genre="journalism" gender="F">
Si può anche barare ma non conviene mai
ROMA - «I test psicologici non sono giocattoli. Servono a prendere decisioni fondamentali per la vita e devono essere maneggiati da esperti». A ricordarlo è Claudio Barbaranelli, professore associato di psicometria all' Università La Sapienza di Roma e autore, insieme a Gian Vittorio Caprara, del BFQ o Big five Question, uno dei pochi test italiani ad essere venduti anche all' estero. «I test come il BFQ permettono di capire in linea di massima la personalità di un individuo, verificando quanto le risposte date si avvicinino a quelle di un campione predeterminato, di cui conosciamo le caratteristiche: se rispondo come gli ottimisti, insomma, è probabile che lo sia anche io». Come si distingue un test "vero" da quelli che risolviamo per gioco? «Un test psicologico deve avere alla base un lavoro di ricerca, ed essere somministrato da uno psicologo o comunque da un operatore professionale. Mentre i test-gioco propongono una chiave di lettura immediata, spesso priva di qualsiasi base scientifica». Cosa si può scoprire con un test? «Dipende dall' area su cui si indaga: ci sono test di massima performance che servono a valutare abilità specifiche, test sulle motivazioni e test di personalità. Che permettono di capire a grandi linee il carattere di un individuo, ma non spiegano le ragioni profonde che sono alla base dei suoi comportamenti». Un test può sbagliare? «Come tutte le valuazioni basate sulla statistica, può perdere di vista alcune variabili individuali o dello stato emotivo della persona sottoposta alla prova. Ma un buon test, somministrato correttamente, non può essere dannoso. D' altronde, nessuno prende decisioni importanti basandosi su un unico test: se ne fanno sempre di diverso tipo, integrati da colloqui e altre prove». E poi, si può sempre barare~ «Qualcuno ci prova, ma ci sono domande inserite appositamente per capire quanto una persona si sforza di rendersi desiderabile, anche a costo di alterare la realtà. Quel che è certo è che barando si perde l' occasione di sfruttare il test per conoscere meglio noi stessi».
</doc>
<doc id="125" genre="journalism" gender="F">
MEDICINE, CHE PASSIONE A DISPETTO DI OGNI RICETTA
CURARSI da soli. Per gli italiani è una passione da sempre. E le nuove norme che confermano per la maggior parte dei farmaci l' obbligo di ricetta medica - in realtà è sempre esistito, ma spesso si chiudeva un occhio - non fa che orientare i consumatori verso prodotti "da banco" o "da consiglio". Cioè, verso le pillole che chiediamo al farmacista perché ce le ha suggerite un amico, o che diamo al nostro bambino perché hanno fatto tanto bene al suo compagno di banco. Medicine vere e proprie - in maggioranza antinfluenzali, antiacidi e antidolorifici - ma anche vitamine e ricostituenti. "Il mercato delle vitamine è in aumento costante", spiega Stefano Cagliano, che all' automedicazione ha dedicato un capitolo del suo ultimo libro Viaggio intorno alla medicina (Laterza, 1993). In Italia, compresse e polverine destinate a ridare tono e vitalità ai nostri organismi stressati ci costano ogni anno circa 300 miliardi, a cui dobbiamo aggiungere altri 51 miliardi per ricostituenti "naturali" (oligoelementi, pappa reale, ginseng, selenio). Una spesa giustificata? Gli esperti sostengono che, per le persone sane, un' alimentazione equilibrata fornisce tutte le sostanze necessarie all' organismo. Meglio, dunque, curare la dieta che dissanguare il portafoglio in farmacia. Ma almeno la maggior parte delle vitamine non è nociva. Mentre non si può dire altrettanto del ricorso sistematico e farmaci inutili o inadeguati. Secondo un' indagine realizzata dall' Oms, 19 dei 20 farmaci più venduti in Italia non sono assolutamente considerati indispensabili: tra questi ci sono sostanze come gangliosidi - anche recentemente al centro di numerose polemiche - calcitonine e carnitine. Ma anche preparati di provata utilità devono essere usati con le dovute precauzioni. Gli antibiotici, per esempio, sono considerati un toccasana, mentre funzionano solo per combattere le infezioni batteriche e sono impotenti contro i virus (inutile dunque usarli per arginare un' influenza). "E in ogni caso, gli antibiotici devono essere usati con parsimonia", avverte Cagliano. "In caso contrario, l' organismo può sviluppare ceppi di batteri resistenti, che non saranno più curabili con lo stesso farmaco".
</doc>
<doc id="126" genre="journalism" gender="F">
QUEI RAGGI GAMMA SULLE NOSTRE VITI
LA tecnologia sta cambiando il vino. Ma non è il caso di preoccuparsi: le innovazioni più moderne non puntano a trasformare la tradizionale bevanda in un prodotto di sintesi. "Fino ad oggi siamo riusciti a trarre dal vino solo il 60 per cento delle sue potenzialità in termini di profumo e di sapore", spiega Giuseppe Martelli, direttore dell' Associazione enologi enotecnici italiani. "Il nostro obiettivo è quello di riuscire a conservare i profumi che andavano dispersi con i metodi tradizionali di vinificazione". Per riuscirci, negli ultimi 30 anni l' enologia ha fatto passi da gigante. "Soprattutto", prosegue Martelli, "siamo riusciti a sostituire i prodotti di natura chimico-biologica che si usavano una volta con processi fisici: raffreddamento, calore, filtri". Il progresso va incontro ai gusti del consumatore. "In passato", dicono gli esperti della Confagricoltura, "si preferivano vini rossi molto invecchiati". Oggi il consumo si orienta verso i vini bianchi, difficili da stabilizzare e da conservare, perché non contengono, come il vino rosso, il conservante naturale rappresentato dai tannini che si trovano nelle bucce. La legge consente di utilizzare una certa quantità di anidride solforosa come conservante. Ma per evitare che il vino si alteri si usano anche la microfiltrazione, oppure la pastorizzazione. "Non si tratta di alte temperature che rovinerebbero il vino", chiarisce Martelli. "Per inattivare i microrganismi dannosi si usa il raffreddamento, o il riscaldamento attorno ai 35 gradi". E il raffreddamento serve anche a rallentare il processo di fermentazione del mosto, costantemente controllato da analisi computerizzate. Il "vino in provetta" per eccellenza è il Novello, uno dei prodotti più apprezzati dai consumatori. "Il vino Novello", spiega Martelli, "si produce con la tecnica della macerazione carbonica: si introduce l' uva intatta in speciali vasche sature di anidride carbonica, in modo da stimolare una fermentazione intracellulare che trasforma una parte degli zuccheri in alcol senza l' intervento dei lieviti, arricchendo il vino di sapori e profumi". Un' uva di buona qualità non è sufficiente per fare un buon vino, ma la tecnica - ricordano gli enologi - non può migliorare una materia prima scadente. "Le tradizionali sofisticazioni", spiega Martelli, "servono proprio ad ottenere un vino bevibile da uva cattiva o mal conservata". Obiettivo della ricerca, dunque, è quello di "correggere il vino nel vigneto", affinando le varietà, oppure intervenendo sui lieviti che servono alla fermentazione, in modo da sviluppare le caratteristiche intrinseche di ciascun vitigno. Ma soprattutto si cerca di migliorare la qualità dell' uva. E' questo l' obiettivo a cui mira il programma avviato dall' Enea, in collaborazione con l' Istituto sperimentale per la viticoltura di Conegliano Veneto, le Università di Torino e Bologna e la Confagricoltura. "Utilizziamo una sorgente di raggi gamma a basso dosaggio per irraggiare le gemme di vite allo stato nascente", spiega il responsabile del programma, Paolino Mannino. "L' obiettivo è quello di ottenere una serie di mutanti che consentono poi di scegliere gli individui con le caratteristiche più favorevoli". Con questo processo si punta a modificare il tempo di maturazione dell' uva e i contenuti di zuccheri e di acidi, ma anche a produrre grappoli meno compatti - per limitare la diffusione delle muffe - e a slittare la fertilità delle gemme verso la parte del tralcio, per favorire la potatura e la raccolta meccanizzata. "L' obiettivo più ambizioso e più difficile da raggiungere", spiega Mannino, "è quello di ottenere piante resistenti ai parassiti". Ma proprio per limitare i trattamenti antiparassitari l' Enea ha avviato un altro progetto: la creazione di centraline microclimatiche che consentono di effettuare trattamenti mirati contro la peronospora - uno dei più temibili parassiti della vite - avvisando quando si verificano le condizioni climatiche ideali per l' infestazione. Per selezionare le varietà più adatte di vite si possono utilizzare anche marcatori enzimatici, vere e proprie "impronte digitali" di ogni singola varietà, oppure un apposito programma computerizzato che serve a riconoscere i parametri morfologici delle foglie di vite. Esperimenti in questo senso sono in corso da anni presso l' Istituto di Conegliano, dove si lavora anche alla micropropagazione: la realizzazione di colture in vitro da utilizzare per la moltiplicazione dei vitigni. (Hypothesis)
</doc>
<doc id="127" genre="journalism" gender="F">
LA NOSTRA CRESCITA A PRESTITO
LA CRISI della ricerca ha molte facce. Si fa sentire nei limiti degli investimenti, nello scarso collegamento con l' Europa - a fronte di un contributo italiano ai programmi comunitari del 16 per cento, noi riceviamo meno dell' 11 per cento di ciò che la Comunità destina alla ricerca - nel persistente scollamento tra impresa e istituzioni scientifiche. E il saldo della bilancia tecnologica è stabilmente in negativo, "anche se il problema vero non è questo: tutti i paesi, salvo il Giappone, hanno un saldo negativo", sottolineano all' Airi, l' associazione che riunisce i grandi centri di ricerca pubblici e privati. "Il dramma è rappresentato dalla scarsità di esportazioni di beni ad alta tecnologia". La situazione non migliora se ci rivolgiamo all' impresa pubblica o privata. Gli stanziamenti per ricerca e sviluppo delle industrie italiane sono passati dagli 11.320 miliardi del 1991 ai 11.352 miliardi del 1992, con un' inflazione del 6 per cento; e per il 1993 il calo previsto è ancora più notevole. Particolarmente grave è la crisi nel settore delle ex Partecipazioni Statali, dove nel solo periodo 1991/1992 vi è stata una riduzione del 15,6 per cento. E la crisi non è solo economica. Nel 1991 - sono questi gli ultimi dati Ocse disponibili - il personale di ricerca nelle imprese italiane ammontava a poco più di 65mila unità contro le 313mila della Germania e le 563mila del Giappone. Secondo un recente rapporto del Cnel, la struttura industriale italiana "ha una scarsa presenza nei settori science based, con un deficit della bilancia commerciale particolarmente pesante nell' elettronica e nella chimica". E la ricerca industriale, come altri settori, non poteva non soffrire dell' "effetto Tangentopoli". "Negli ultimi decenni, si è deteriorato progressivamente il ruolo propulsivo ai fini dell' innovazione che esercitano normalmente i settori a domanda pubblica, mentre la collusione col sistema politico ha di fatto ' distratto' molte imprese dall' attenzione alla ricerca e all' innovazione perché altre erano le regole del gioco per la conquista di posizioni sul ' mercato' ", sottolinea il ministro della ricerca scientifica Umberto Colombo nelle recenti linee di azione del governo in materia di politica della ricerca. E i risultati sono fin troppo evidenti. "Buona parte dell' innovazione - prosegue Colombo - deriva dal ricorso a materiali e componenti avanzati disponibili sul mercato internazionale, insomma dall' adattamento intelligente di innovazioni altrui". Quella della tecnologia italiana è una crescita a prestito. Col risultato che siamo smpre più dipendenti dall' estero per quanto riguarda i settori di punta. Come dimostra un recente rapporto sui materiali innovativi promosso da Mediobanca: "Dietro ogni sigla importante - si legge nel rapporto - c' è quasi sempre una presenza estera; E a tenere alto il nome dell' Italia negli ultimi anni sono stati solo il polipropilene (Himont-Montedison) sul fronte dei materiali plastici, e l' Mtbe dell' Agip petroli su quello delle benzine". A confermare la crisi di creatività c' è il dato relativo all' attività dell' ufficio europeo dei brevetti. Nel 1991 il nostro paese aveva presentato solo 2036 domande, contro le oltre 10mila domande della Germania, le 12.272 del Giappone e le oltre 14mila degli Stati Uniti. Ma il quadro non è tutto negativo. Le buone notizie vengono da settori classici del Made in Italy, come il tessile e l' abbigliamento, le ceramiche, il vetro, l' arredamento, dove l' innovazione marcia grazie ad una crescente integrazione tra design e nuove tecnologie. Il futuro si gioca sulle innovazioni nei settori delle macchine utensili, dell' automazione, dei nuovi materiali. Ma anche su regole nuove: un primo passo è quello realizzato dal ministro Colombo per sburocratizzare i meccanismi relativi alla legge 46 sui finanziamenti del Fondo ricerca applicata, snellendo i tempi per l' approvazione dei progetti e instaurando procedure di controllo che ne garantiscano l' effettiva validità, meccanismi nuovi che gioveranno soprattutto a quelle piccole e medie imprese che rappresentano il grosso del tessuto produttivo del paese e che sono spesso rimaste a margine del mondo dell' innovazione tecnologica, anche per mancanza di adeguati meccanismi di supporto.
</doc>
<doc id="128" genre="journalism" gender="F">
La musica come terapia, al Policlinico Sant'Orsola di Bologna il progetto di Abbado
Terapie con le note. Sedano l’ansia, placano il dolore, aiutano ad accettare le cure più difficili. Nel nome del maestro entrano in ospedale. E' questo uno dei temi che verà affrontato su Salute in edicola martedì 16 febbraio
LA MUSICA salva la vita: lo sosteneva anche il maestro Claudio Abbado, che ha promosso l'associazione Mozart 14, attiva al Policlinico Sant’Orsola di Bologna con iniziative di musicoterapia pediatrica. Articolate per rispondere alle esigenze di diversi reparti, dalla chirurgia all’oncologia, e perfino alla neonatologia. "I primi studi scientifici sugli effetti della musicoterapia in ambienti ospedalieri, in particolare a livello pediatrico, sono nati all’inizio degli anni '90", spiega Barbara Zanchi, responsabile dei musicoterapisti coinvolti nel progetto. Si è visto così come la musica contribuisca a ridurre l’ansia e a controllare il dolore, ma anche ad arricchire e a espandere il ruolo sociale del bambino-paziente con conseguenze positive sulle sue relazioni.
Bambini ricoverati. Anche in un reparto oncologico in cui i bambini devono affrontare, a volte per anni, lunghi ricoveri e terapie invasive. "In un reparto come questo c’è bisogno di normalità – spiega Andrea Pession, responsabile del reparto di oncoematologia pediatrica – noi medici sappiamo misurare il dolore, ma facciamo fatica a valutare la sofferenza, la paura: però sappiamo che la musicoterapia aiuta a combatterle". Ed è «un’esperienza intima, che permette ai bambini di confrontarsi con le loro paure e i loro desideri, di esprimere emozioni bloccate», ricorda Zanchi. Forse per questo regala qualcosa in più rispetto ad altre attività valide come la pet therapy: "Tutte le attività strutturate che richiedono un coinvolgimento diretto dei bambini possono aiutare a superare un momento difficile, un dolore, la nausea da chemioterapia – osserva Pession – il bambino si distrae e il momento brutto passa".
Musica in ospedale. Non solo. In ospedale la musicoterapia è uno strumento prezioso per valutare le condizioni psicofisiche del paziente, specie per i bambini molto piccoli per cui ogni visita è fonte di ansia. "In questo modo – prosegue Pession – si può registrare, per esempio, la difficoltà a eseguire un movimento, ma anche momenti di rabbia o di tristezza che possono richiedere un intervento mirato». Proprio l’affiatamento col personale ospedaliero ha reso possibile un’iniziativa come quella promossa nel reparto di Neonatologia e di terapia intensiva neonatale, dove i terapisti intervengono col canto per aiutare i genitori a interagire con i piccolissimi ricoverati. Proponendo canzoni e ninne nanne che le mamme stesse possono cantare, accompagnate da semplici strumenti.
I primaturi. "I prematuri trascorrono i primi giorni di vita in un ambiente isolato, mentre la stimolazione ambientale è essenziale per il corretto sviluppo del neonato pretermine", spiega il direttore del reparto Giacomo Faldella. Mentre per le mamme la musica è un momento di serenità e un’opportunità
 
per cominciare a sviluppare un legame con il figlio. "I genitori sono abituati a vedere i bambini nell’incubatrice, distanti e poco reattivi – ricorda Chiara Bartolotta, operatrice del progetto – e si emozionano quando li vedono accendersi grazie alla musica".
</doc>
<doc id="129" genre="journalism" gender="F">
La Tosse libera Gerusalemme
michela bompani La chiesa sconsacrata di Sant' Agostino come l' isola di Belvedere, per immergersi nel «meraviglioso» di Torquato Tasso. Debutta in prima nazionale, sabato prossimo, «Gerusalemme liberata», il nuovo spettacolo che il Teatro della Tosse ha costruito sul celebre testo poetico. Nell' angusto spazio di una cella, nell' ospedale «dei pazzi» di S. Anna, a Ferrara, l' attore Enrico CampanatiTorquatoTasso rievocherà, dal buio della sua mente, personaggi "storici" e fantastici del poema. In piena controriforma, appena dopo la battaglia di Lepanto, Tasso affronta il manicheismo della lotta tra bene e male, l' incomunicabilità tra il mondo pagano e cristiano, la tensione dolorosissima tra la pietà per il nemico e la missione morale da compiere, che neppure l' amore può superare se non a costo della rinuncia alla vita: il pubblico sarà avvolto dalle battaglie e dai giardini incantati, dagli specchi e dalle spade della Gerusalemme liberata; tra carri semoventi, la tenda di un accampamento ed un bosco fatto di alberiquinte scorrevoli si schiuderà una gradinata di moschee e sinagoghe: Gerusalemme. Testo e regia di Tonino Conte, scenografie di Lele Luzzati, costumi di Bruno Cereseto: il grande ingranaggio è stato azionato con il contributo della Compagnia di San Paolo e con la collaborazione del Comune. Non è tutto: mostre, conferenze e visite guidate faranno da cornice allo spettacolo teatrale. «Non è il libro che diventa teatro, ma il teatro che diventa libro - spiega Tonino Conte - Siamo stati fedeli al nostro modo di lavorare: interagire con uno spazio, la chiesa sconsacrata, modellando e trasformando lo spettacolo in modo da renderlo sempre più affascinante e meraviglioso. Questa trasposizione della Gerusalemme Liberata s' inserisce in un percorso che la Tosse dedica ai Grandi Libri, già iniziata con la Leggenda Aurea di Jacopo da Varagine. Abbiamo in programma altre due sfide: La divina commedia, nel 2002, ed I promessi sposi, nel 2003». Lele Luzzati spiega come trasformare un libro in elementi scenografici: «Avevo alle spalle già l' esperienza della Leggenda Aurea, quindi conscevo bene lo spazio. Il problema era il testo: la Gerusalemme non è giocosa: qui il senso poetico è fortissimo. Ho preferito lavorare con leggerezza, con pochi elementi mobili ed ho individuato con precisione un unico punto: Gerusalemme, la meta fisica, ma soprattutto morale, dell' opera». Lo spettacolo, come consuetudine, sarà portato in tournèe l' estate prossima, dentro e fuori i confini della Liguria. Accanto alla chiesateatro, il Museo di Sant' Agostino allestisce «La Gerusalemme "pitturata"», una mostra, curata da Clario Di Fabio e Piero Boccardo, con dipinti ed incisioni connessi alla Gerusalemme liberata. Dalla prima edizione illustrata dell' opera, con le incisioni di Bernardo Castello, stampata a Genova nel 1590, a quadri di Andrea Semino, Domenico Fiasella, Sinibaldo Scorza. I diversi esemplari antichi del testo provengono dalla Biblioteca Berio. Una serie di visite ed incontri (17, 24, 31 marzo), da Torre Embriaci, alla Commenda di Prè, ai cicli ad affresco sui temi della Gerusalemme liberata nei palazzi patrizi, dimostreranno come la città porti ancora i segni sia dell' impresa storica narrata da Tasso (la prima crociata di Guglielmo Embriaco), sia della diffusione e del successo del poema. Nel chiostro triangolare del Museo di Sant' Agostino, verrà allestita una mostra fotografica che sfiorerà un altro aspetto dello spettacolo di Tonino Conte: la follia. Tasso venne rinchiuso, infatti, da Alfonso d' Este, per gravi squilibri psichici, che ledevano non solo il poeta, che si autodenunciò all' Inquisizione, ma pure il duca che temeva per la propria indipendenza dal papato. Gli scatti fotografici di Uliano Lucas documenteranno la psichiatria italiana degli ultimi trent' anni. Info: www.teatrodellatosse.it oppure 010.247.07.93.
</doc>
<doc id="130" genre="journalism" gender="F">
Addio al certificato usa e getta
michela bompani Certificato elettorale addio. Stanno per entrare nelle case dei genovesi oltre 550.000 nuove «tessere elettorali», una per ciascun elettore, che sostituiranno il vecchio certificato. Niente paura: tutto diventa più semplice. Un vigile o un messo notificatore suonerà alla nostra porta, come alla vigilia di ogni consultazione elettorale. Ci consegnerà la fatidica tessera, su cui sono stampati i nostri dati personali, il numero e la sede della sezione in cui dovremo recarci a votare. Fin qui, nulla di nuovo. La novità sta sul retro, dove sono tracciate 18 caselle: ogni volta che andremo alle urne, per le prossime 18 volte, ognuno degli spazi verrà occupato dal timbro della sezione e della data della consultazione elettorale. La tessera, infatti, ha valore permanente e permette al Comune di risparmiare tempo e denaro evitando il rito della consegna a domicilio dei certificati. Dovremo soltanto fare attenzione a non perderla, conservandola come la patente o il codice fiscale. Al momento del voto, occorrerà mostrarla agli scrutatori, insieme ad un documento d' identità, proprio come accadeva col vecchio certificato. Ieri, mentre davanti all' ingresso su via Garibaldi una rappresentanza di lavoratori socialmente utili del Comune chiedeva garanzie per il proprio futuro, a Palazzo Tursi l' assessore comunale alle politiche abitative e ai servizi civici Claudio Basso ha presentato la nuova tessera elettorale. L' operazione è costata al Comune di Genova circa due miliardi, ma gli farà risparmiare almeno un miliardo e mezzo ad ogni tornata elettorale. Le tessere «valgono» per ogni tipo di consultazione, dalle elezioni politiche alle amministrative, dalle europee ai referendum. In caso di smarrimento o furto, occorre farne denuncia presso le forze dell' ordine e richiederne un duplicato all' Ufficio Elettorale di corso Torino. Se ci consegnano la tessera e non siamo in casa, dovremo ritirarla personalmente presso la sezione di zona dei Vigili Urbani. «Il Comune semplifica e risparmia e Genova è una delle città più puntuali all' appuntamento con la distribuzione delle tessere elettorali - spiega Claudio Basso - Entro il 6 maggio contiamo di averle consegnate a tutti i cittadini. Ciascuna sarà non solo permanente, ma pure strettamente personale, siglata con un codice alfanumerico. In caso di variazione di domicilio, bisogna segnalare i nuovi dati all' Ufficio Elettorale del Comune, che invierà direttamente a casa una targhetta adesiva da sovrapporre, sulla tessera, ai dati errati». E quando avremo votato 18 volte? Che succederà alla nostra tessera elettorale «completata»? «Prima di allora avremo già distribuito le nuove carte d' identità elettroniche - aggiunge Basso - dovremmo consegnarne una prima tranche a almeno seimila cittadini il prossimo giugno o, al più tardi, in autunno».
</doc>
<doc id="131" genre="journalism" gender="F">
Concreto astrattismo la terza via di Turcato
michela bompani Ha cercato una terza via, Giulio Turcato, in un dopoguerra che di vie ne conosceva solo due. Da una parte il realismo socialista di tipo sovietico, per cui la realtà andava rappresentata così come si vede, dall' altra il tornado dell' astrattismo più spinto, in cui ci si spogliava degli abiti che sapevano ancora di Resistenza e si dava libero sfogo all' »élan vital» degli impulsi artistici. Fare realismo, in pittura e scultura significava comunismo, cedere all' astrattismo significava tradirne la causa. Turcato matura proprio in questo clima, portando avanti, insieme ad altri, un' alternativa. Nato nel '12, a Mantova, si forma a Venezia, poi a Palermo, Milano (dove, nel '39, tiene la prima personale), finchè, dopo l' 8 settembre si trasferisce a Roma, dove fa la Resistenza. Sono anni in cui espone alle prime collettive, conosce Scialoja, Consagra, Vedova. Nel '46 partecipa alla Biennale di Venezia. Proprio a Venezia, nello stesso anno, si costituisce la «Nuova Secessione Artistica Italiana» (che presto Guttuso ribattezza «Fronte Nuovo delle Arti») in cui viene rivendicato il diritto di ogni artista a toccare la sponda dell' astrazione, senza che questo comporti una diminuzione dell' impegno politico di ciascuno. Sotto l' ala del critico Giuseppe Marchiori, si proclama un rinnovamento linguistico dell' arte. Ed anche se non si rintraccia uno stile comune, ciò che avvicina Birolli, Guttuso, Cassinari, Morlotti, Leoncillo, Turcato e molti altri è una necessità morale condivisa. L' arte è la storia stessa. Turcato, dopo un periodo tra fauvismo ed espressionismo agli inizi, ora concentra la propria ricerca sul segno e il colore («le caratteristiche della mia pittura» ha detto). Delle sue opere di questi anni dicono già molto i titoli: «Comizio», «Rovine di Varsavia», «Miniera», «Composizione con fabbrica», «1° maggio», «Occupazione delle terre». La sua «terza via» all' astrazione è un delicatissimo equilibrio tra una semplificazione lineare con svuotamento della superficie ed un sottile legame con il reale. Gli olii, tra la fine degli anni '40 e gli anni '50, sono vetrate cloisonné su tela, dove la forma si appiattisce nell' uniformità cromatica, ma conserva, superstiti, i propri profili. Così sono i coriandoli triangolari delle bandiere dei comizi, le canne d' organo delle ciminiere delle fabbriche (non a caso, nel '49, Turcato partecipa alla mostra romana «L' offensiva astrattista contro la terza dimensione»). Nel '47, l' artista firma a Roma il manifesto di «Forma Uno», in cui viene ribadita la legittimità morale dell' arte astratta. Criticata aspramente da Guttuso, a «Forma Uno», nel '48, aderisce il critico Lionello Venturi, che, quattro anni dopo, sarà il genio alato del «Gruppo degli Otto», nido degli «astrattoconcreti», soluzione della querelle tra astrattisti e realisti, di cui fa parte anche Turcato. La passione per il colore prevale su tutto, il suo sguardo è rivolto alla fantasia cromatica di Matisse, nella ricerca di un colore «al di fuori dello spettro». I cloisonné degli anni '50 si trasformano in «reticoli» di macchie cromatiche, negli anni '60 e '70, fluttuanti e sempre più organiche, mentre si sviluppa un nuovo fronte creativo, complice un viaggio in Oriente, sull' informale segnico (gli «Itinerarii», i più tardi «Cangianti») e materico (le superfici lunari). Tra le opere in mostra, focalizzate sugli anni '70' 80, ci sono un «Reticolo» del '59 e cinque sculture «Oceaniche», fogliate strutture metalliche. Giulio Turcato, Galleria d' Arte Anna Osemont, Albissola Marina (via Colombo 13; 019.486.470). Fino al 3 agosto (da mercoledì a lunedì, 1024; martedì 1020)
</doc>
<doc id="132" genre="journalism" gender="F">
Indagine sui frutti di bosco surgelati
CONTROLLI a tappeto sui frutti di bosco surgelati in vendita nei supermercati piemontesi. Li ha disposti il pm Raffaele Guariniello dopo che il ministero della Salute e l' Istituto superiore di Sanità hanno evidenziato come mirtilli, ribese lamponi possano essere la causa dell' epidemia di epatite A, registrata negli ultimi mesi in tutt' Italia. Sono 502 i casi di infezioni accertati nel Paese, 65 solo in Piemonte da gennaio a luglio di quest' anno. Nella regione, una delle più colpite, gli episodi sono già il doppio rispetto al 2012 (erano stati 33). Otto dei casi piemontesi, hanno accertato i consulenti di Guariniello, sono stati causati dai frutti di bosco. In alcuni dei pazienti, infatti, è stato rilevato lo stesso genoma del virus dell' epatite A scoperto nei controlli sugli alimenti già svolti dal ministero. Il magistrato torinese ha disposto analisi anche nei supermercati del Piemonte. In questi giorni il nucleo di polizia giudiziaria del gruppo forestale sta prelevando nuovi campioni che verranno esaminati da un consulente nominato dalla procura. I prodotti provengono in gran parte dal Nord Europa, dalla Cina e dall' Egitto. Secondo i primi accertamenti, la contaminazione con il virus potrebbe essere stata causata dall' uso di acqua non potabile nelle fasi di lavorazione dei frutti di bosco. Non è escluso che il virus possa aver contaminato anche i frutti freschi ma, almeno per il momento, i controlli riguardano soltanto quelli surgelati perché è improbabile che quelli freschi possano sopportare un viaggio tanto lungo. Nell' epidemia di epatite, che negli ultimi tre anni ha registrato un aumento dei casi pari al 264 per cento, oltre la metà dei pazienti infetti presentava un virus identico a quello rilevato nelle confezioni controllate. I dati riguardano 16 regioni italiane, ma l' allerta ha investito anche tutto il Nord Europa. Anche per questo il ministero ha richiesto alle singole regioni di rafforzare la sorveglianza sui prodotti in vendita nei banchi frigo dei supermercati.
</doc>
<doc id="133" genre="journalism" gender="F">
I No Tav a caccia della
AUTOSTRADA di nuovo bloccata. Una settantina di No Tav ieri sera hanno invaso l'A32 all'altezza dello svincolo di Chianocco. L'allarme è scattato nel tardo pomeriggio quando sui siti del movimento è circolata la voce che fosse in transito un mezzo che trasportava un altro pezzo della "talpa". Nel giro di poco gli attivisti si sono radunati al nuovo presidio permanente del Vernetto, dove era stata indetta un'assemblea per fare il punto della situazione. Poco prima delle 20, i manifestanti hanno occupato l'autostrada nel tentativo di intercettare il mezzo. Il traffico in transito in direzione della Francia è stato deviato sulle statali all'altezza di Borgone. La manifestazione è durata fino a notte.
Da alcuni giorni l'attenzione del movimento si è spostata sui mezzi in transito sull'autostrada, da quando, la scorsa settimana, 4 convogli, hanno portato in cantiere la talpa. La fresa, ora custodita in un hangar, è già tutta all'interno delle recinzioni. Ieri mattina un ultimo tir ha portato le viti e i bulloni necessari ad assemblarla. La fase di montaggio è già cominciata. I No Tav però sono convinti che altri componenti del macchinario debbano ancora arrivare. Per questo motivo controllano costantemente il traffico autostradale.
Giovedì sera un centinaio di manifestanti aveva già invaso l'A 32, sempre all'altezza di Chianocco.
Qui una cinquantina di persone aveva accerchiato un trasporto eccezionale diretto in Francia con a bordo una torre di refrigerazione.
L'autista, un olandese di 36 anni, era stato aggredito e aveva presentato denuncia. Il camionista è stato sentito a lungo in questura e in questi giorni la Digos e la procura stanno lavorando alle indagini.
</doc>
<doc id="134" genre="journalism" gender="F">
Preso il killer fuggito in bicicletta
«VOLEVA vendermi la droga ma era troppo insistente. Ho perso la testa e l' ho ucciso». Così Vincenzo Barillaro, 35 anni, ha spiegato perché lo scorso mercoledì ha accoltellato Paul Oyomonzele, uno spacciatore nigeriano di 27 anni. È lui l' uomo in bicicletta che alcuni testimoni avevano visto allontanarsi dall' androne del palazzo di via Chatillon 3 dove è avvenuto l' omicidio, nel cuore di Barriera di Milano. Il moventee la ricostruzione dei fatti, però, non convincono gli investigatori. Lui nega ogni premeditazione: dice di non conoscere l' uomo che ha ucciso ma aveva già avuto a che fare in passato con il gruppo di spacciatori di cui il nigeriano faceva parte. «Viveva da alcuni amici in zona e mercoledì era uscito in bici per una passeggiata perché era molto agitato in questo periodo - spiega il suo legale Roberta Rossetti - Alcune settimane fa, infatti, aveva già avuto dei problemi con queste persone, nonostante fosse estraneo a faccende di droga e non conoscesse Oyomonzele». Secondo quanto raccontato da Barillaro la discussione è cominciata in strada quando il nigeriano gli avrebbe offerto della cocaina da acquistare. Barillaro avrebbe rifiutato ma senza riuscire a liberarsi delle insistenze dello spacciatore. A quel punto, racconta l' arrestato, ne è nata una colluttazione sfociata nell' omicidio. Sul cadavere però non sono stati rinvenuti lividi che possano far pensare ad una lite con calci e pugni. Lo spacciatore, infatti, è stato ucciso da un unico fendente che gli ha spaccato il cuore in due, mentre una seconda coltellata lo aveva ferito lievemente ad uno zigomo. L' arma del delitto non è ancora stata trovata e Barillaro nega di averla portata con sé prima dell' omicidio. La prova schiacciante che incastrerebbe l' assassino, però, una sua impronta digitale, rilevata dalla scientifica sulla scena del crimine, è stata rinvenuta proprio su un sacchetto di plastica che, secondo gli investigatori, conteneva la lama di 15 centimetri usata per il delitto. Accanto al cadavere sono stati trovati anche due ovuli contenenti cocaina. La squadra mobile aveva interrogato i residenti ma nessuno aveva dichiarato di conoscere lo spacciatore che pure era scalzo e con ogni probabilità viveva proprio nel palazzo dove è stato ucciso. Anche per questo gli investigatori dubitano che un' eventuale lite possa essere iniziata in strada. La polizia ha identificato l' assassino visionando i filmati delle telecamere di sorveglianza della zona, e isolando i fotogrammi che ritraevano un uomo somigliante a quello descritto dai testimoni. Le foto segnaletiche, già presenti negli archivi per via di alcuni precedenti (furto) e l' impronta digitale rilevata, hanno confermato la sua identità. Barillaro è stato fermato a casa dei genitori a Foglizzo, dove era andato a cena.
</doc>
<doc id="135" genre="journalism" gender="F">
Scoppio all' alba devasta il museo di Scienze
ACCANTO ad M14, un lupo imbalsamato nel nuovo allestimento del museo regionale di Scienze Naturali, ora c' è un cratere. È tutto quel che, dall' esterno, si vede della colossale esplosione che ieri mattina, intorno alle 5, ha devastato alcuni locali sotterranei del museo, ora inagibile e sotto sequestro. È scoppiata una bombola di gas dell' impianto antincendio. Nessuno è rimasto ferito, ma se fosse capitato in orario di apertura avrebbe potuto essere una strage. La deflagrazione è stata così forte da far saltare in aria le pareti del locale. Alcune delle altre bombole stipate in quella stanza, sono state sbalzate come siluri a diversi metri di distanza. Nessun danno, invece, almeno in apparenza, per il nuovo allestimento, inaugurato meno di quattro mesi fa,e per le altre mostre temporanee del museo. Le teche sono rimaste intatte. La soletta e la struttura in ferro su cui si posano hanno retto all' urto dell' esplosione. I gravi danni nei sotterranei, però, hanno costretto il museo a spostare numerosi reperti per metterli in sicurezza da eventuali crolli successivi. Lo scoppio, inoltre, ha danneggiato anche le canaline dell' impianto elettrico ed è stato necessario sospendere la corrente con il rischio di danneggiare alcuni dei reperti che necessitano di un microclima particolare. Quelli più sensibili sono stati messi in salvo in altri congelatori. Sul posto sono intervenuti i vigili del fuoco che hanno lavorato fino al tardo pomeriggio di ieri per mettere in sicurezza l' area e aiutare nel trasferimento dei materiali esposti. Sull' accaduto ora indaga il procuratore Raffaele Guariniello che ieri mattina, subito dopo lo scoppio, ha effettuato un sopralluogo nei sotterranei dei musei. Il magistrato ha aperto un fascicolo per disastro colposo. Al momento non ci sono iscritti nel registro degli indagati. Emerge però che la bombola, esplosa per un cedimento strutturale, così come le altre sessanta contenute nel locale, non veniva sottoposta a manutenzione da tredici anni. La legge prevede, infatti, un nuovo collaudo dell' impianto ogni 10 anni perché è necessario verificare che le condizioni degli 80 litri di azoto conservati con una pressione di 200 bar nelle bombole non siano state alterate. L' ultima revisione effettuata nei locali di via Giolitti 36, però, risale al 2000, anno in cui è stato collegato l' impianto che, tra l' altro, non risulta essere mai stato collaudato. C' erano, inoltre, bombole che non erano collegate all' impianto antincendio. Secondo quanto emerge dalle prime fasi dell' inchiesta, la ditta incaricata della manutenzione aveva più volte segnalato al museo lo stato di insicurezza dell' impianto. La procura ha messo agli atti una lettera, inviata a luglio, con cui la ditta sollecitava un intervento, rimasto però inascoltato. Il museo è stato posto sotto sequestro anche se saranno comunque effettuati i lavori di messa in sicurezza. I vigili del fuoco, infatti, stanno verificando che le altre bombole non siano state danneggiate dall' esplosione o non ve ne siano altre in procinto di cedere.
</doc>
<doc id="136" genre="journalism" gender="F">
Inceneritore a rischio, si allarga la discarica
AMPLIARE per l' ennesima volta la discarica di Pianezza per far fronte ai ritardi nel funzionamento del termovalorizzatore del Gerbido. La Cidiu, l' azienda che si occupa della raccolta rifiuti nella zona ovest della provincia di Torino, ha paura di ritrovarsi con l' immondizia alla golae mette le mani avanti chiedendo alla Provincia e all' AtoR di ampliare l' impianto di Cassagna per far spazio a 40mila tonnellate in più. La domanda approderà questa mattina in conferenza dei servizi, anche se l' amministrazione comunale su cui sorge la discarica punta i piedi e si oppone al provvedimento. «Nel progetto preliminare dell' aggiornamento del piano d' ambito per gli anni 2008-2014, presentato da AtoR ad aprile, non era previsto nessun ampliamento ulteriore - spiega il sindaco Antonio Castello - Secondo quel piano i conferimenti avrebbero dovuto esaurirsi entro dicembre». Il funzionamento a singhiozzo del termovalorizzatore del Gerbido però rischia di cambiare le carte in tavola. «Non vedo perché l' emergenza debba ricadere su Pianezza - continua Castello - È vero che in discarica c' è ancora un residuo ma stiamo parlando di un ampliamento in un impianto dove non ci sono le condizioni perché l' impatto ambientale sulla città è già molto forte». Lo sfogo del primo cittadino è affidato a una delibera di giunta, promossa anche dall' assessore all' Ambiente Cristiano Gobbo. «Abbiamo chiesto un rimodellamento di un lotto - spiega il presidente della Cidiu Giovanni Demarco - Non andremo ad ampliare la circonferenza del sito ma useremo quello spazio che nel tempo si è venuto a creare con l' ammassamento dei rifiuti. I lavori non saranno assolutamente invasivi». L' operazione della Cidiu è preventiva: «Visti i problemi registrati dall' impianto del Gerbido negli ultimi due mesi è meglio essere prudenti - continua Demarco - In questo modo potremmo garantire il conferimento in discarica per altri due mesi o per altri due anni, dipende dalla mole dei rifiuti. Se invece il Gerbido tornasse in funzione domani, non avremmo bisogno di utilizzare questo spazio ma saremmo comunque preparati in caso di problemi futuri». Al momento non ci sono certezze su quando l' impianto gestito da Trm potrà riprendere la sua attività. L' ultimo stop risale a giovedì scorso quando, durante la fase di test della linea 1, la società ha preferito spegnere tutto. «I parametri tecnici non hanno risposto come avrebbero dovuto - spiegano da Trm - Stiamo cercando di capire cosa sia successo, ma si tratta di problemi tecnici». Precedentemente il termovalorizzatore si era già fermato ad inizio maggio per un blackout e poi ancora, su richiesta della Provincia, per quasi tutto il mese di giugno per permettere il monitoraggio sanitario. La nuova interruzione offre ad un nuovo attacco del coordinamento Rifiutizero che è tornato a chiedere «il blocco dell' inceneritore fino alla sua totale messa in sicurezza e l' apertura di un tavolo di discussione in sede istituzionale e le dimissioni del presidente del comitato locale di controllo Erika Faienza».
</doc>
<doc id="137" genre="journalism" gender="F">
Mi hanno detto: t'uccidiamo sei solo un cristiano bastardo
SHERIF Azer, perché l'hanno aggredita? «Perché hanno capito che non sono musulmano. Forse hanno notato la croce che porto al collo o forse qualcuno che sa chi sono li aveva avvertiti, ho visto qualcuno avvicinarsi mentre ero sul balcone. Io non conosco i miei aggressori». Perché pensa che la sua religione sia la causa di quel che è successo? «Mi hanno detto "cristiano bastardo io ti ammazzo", mi sembra chiaro che questo fosse il motivo. In un primo momento pensavano che io fossi musulmano. Hanno cominciato a sostenere che non pregassi Maometto, che non rispettassi i precetti della religione islamica. Mi hanno anche accusato di non rispettare il ramadan».
Come è andata esattamente? «Stavo parlando con un mio conoscente sul marciapiede. Nulla a che vedere con la religione, parlavamo di politica, di Obama e dei fratelli musulmani. Quattro o cinque giovani che erano lì vicino si sono intromessi e hanno cominciato ad insultarmi. Io sono andato via, ma quando sono tornato mi hanno aspettato fuori dal bar. Avevano chiamato altra gente ed erano circa dieci». Poi cosa è successo? «Ho visto che avevano una catena in mano e gli ho chiesto se era per me. Loro hanno risposto di sì e mi sono venuti addosso. Prima ho cercato di parare i colpi, ma quando ho visto che non ce la facevo, mi sono rifugiato in un'officina poco distante e ho chiamato la polizia.
A quel punto sono scappati».
Pensa che l'aggressione fosse premeditata? «Non credo. All'inizio è successo tutto per caso ma poi si sono dati manforte uno con l'altro e si sono organizzati per aspettarmi fuori dal bar. Se non fossero stati una decina non sarebbero arrivati a tanto, ma non ho mai visto un tale odio negli occhi di qualcuno».
Lei è coordinatore dei cristiano coopti in italia, le erano mai capitati episodi simili? «Non con questa violenza. In passato avevo ricevuto delle minacce, ma solo telefonicamente. Non avevo avuto motivo di preoccuparmi».
Ora è preoccupato? «No, non ho paura. Ho sempre lavorato in questo quartiere e continuerò a farlo».
</doc>
<doc id="138" genre="journalism" gender="F">
Ore 8,30: tempesta su Torino
UNA valanga d' acqua e raffiche di vento a quasi 120 chilometri orari, ieri mattina, si sono abbattute su Torino e sul resto del Piemonte causando danni ingenti. In poco più di mezz' ora sono caduti quasi 50 millimetri d' acqua che hanno mandato in tilt il traffico e il trasporto pubblico, allagando decine di locali. Cinque persone sono rimaste ferite, una in modo grave. Fin dalle prime ore del mattino i vigili del fuoco sono stati sommersi da decine di telefonate e segnalazioni. Gli interventi sono stati oltre 300. In campo anche la protezione civile, i vigili urbani, Amiat e le squadre di emergenza del verde pubblico del Comune. Il nubifragio, oltre ad alberi, semafori e cartelloni, ha abbattuto anche Neve e Gliz, le mascotte delle olimpiadi, in via Artom. I feriti. Mauro Falcone, 53 anni, intorno alle 8.30 si trovava sul balcone della sua abitazione al quarto piano di un condominio di via Fleminge stava cercando di riparare il caos causato dal maltempo quando è stato colpito al volto da un pezzo di grondaia caduto dal tetto. L' uomo è stato trasportato al Cto con un trauma cranicoe il naso fratturato. Le sue condizioni si sono aggravate in ospedale quando, forse a causa dell' agitazione per il trauma subito, è stato colto da un infarto. Ora è ricoverato in rianimazione alle Molinette. La prognosi è riservata. Semprea Torino una bambina di 11 anni è caduta in una voragine che si è aperta nell' asfalto in strada del Francese, rimanendo ferita in modo lieve. Un altro pedone è stato travolto dai calcinacci in strada delle Cacce. Un albero è caduto su un auto parcheggiata in corso Grosseto: una delle due persone a bordo è rimasta lievemente ferita. Un' altra auto si è ribaltata sull' autostrada Torino-Bardonecchia, all' altezza dello svincolo di Susa Est: l' automobilista, Jacopo Sica, 32 anni, gestore di un agriturismo, è stato salvato da un finanziere. Traffico in tilt. In corso Regina un grosso albero è caduto all' angolo con via Bogetto bloccando decine di auto. Un altro albero abbattuto all' altezza di via Avellino ha danneggiato la rete aerea in direzione di piazza Hermada. L' incidente ha causato l' interruzione della linea 3 del tram, rimasto senza corrente. Problemi anche sulla linea 4, deviata in corso Re Umberto, dopo la chiusura di via Nizza a causa delle voragini che si sono aperte nell' asfalto e l' allagamento dei sottopassi di corso Spezia. Deviate anche le linee 13 e 16. Ha riaperto, invece, solo nel pomeriggio la stazione Bernini della metropolitana, rimasta allagata. Treni in ritardo. Circolazione ferroviaria rallentata in tutto il nord ovest. Ritardi fino a 20 minuti sulle linee Torino-Bardonecchia-Modane e Torino-Susa, tra Collegno e Torino San Paolo. Un albero è caduto sulla sede ferroviaria nei pressi di Biella interrompendo la circolazione sulle linee Biella-Novara e BiellaSanthià. Un altro ha causato la soppressione di 6 treni sulla ferrovia Alessandria-Casale Monferrato. Sulla linea Domodossola-Arona circolazione sospesa nei pressi di Mergozzo. Alcuni convogli hanno registrato fino a due ore di ritardo. Mercati sott' acqua. Le bancarelle appena montate dei mercati di corso Cincinnato e della Crocetta sono state rovesciate dal forte vento della tempesta. È andata anche peggio agli ambulanti di corso Spezia: dove l' area espositiva è finita sott' acqua. Problemi anche a Porta Palazzo e in corso Racconigi. La conta dei danniè ingente, tanto che l' Anva, l' associazione degli ambulanti aderente alla Confesercenti, ha chiesto lo stato di calamità. Radio Grp muta. Per la prima volta in 35 anni anche Radio Grp ha dovuto chiudere le trasmissioni per 7 ore: Il tetto crollato di palazzo vicino, in corso Brunelleschi, ha colpito la sede dell' emittente distruggendo uno dei magazzini e una sala macchine. Decine di negozi, attività commerciali e aziende agricole sono state invase dall' acqua. Strage di alberi. Sono in tutto 63 gli alberi caduti in città: rami e grossi tronchi sono caduti sulla sede stradale danneggiando la rete elettrica e anche diverse auto parcheggiate. I rami e le foglie caduti hanno intasato i tombini e le canaline rendendo difficoltoso il deflusso dell' acqua. Fuori città. Alberi cadutie allagamenti hanno creato disagi anche in provincia di Torino. In strada del portone a Grugliasco, un automobilista è rimasto intrappolato nel sottopasso, ma è stato salvato dai vigili del fuoco. Nel resto della regione, a Casale Monferrato, il vento ha scoperchiato una parte del tetto del nuovo blocco operatorio dell' ospedale Santo Spirito. Rinviati alcuni interventi programmati. Trombe d' aria e pioggia forte hanno causato black out, in diverse aree del Piemonte.
</doc>
<doc id="139" genre="journalism" gender="F">
GRANDE MELA, SPORCA E VIOLENTA
LOS ANGELES Last Exit to Brooklyn (Ultima fermata a Brooklyn), il libro più conosciuto dello scrittore americano Hubert Selby jr., è diventato un film di produzione tedesca. E' stato girato interamente a New York in esterni la scorsa estate, e se ne prevede l' uscita per la primavera prossima. Merito del produttore tedesco Bernd Eichinger (ha prodotto Il nome della rosa e La storia infinita), e del regista Uli Edel (che aveva diretto Christiane F: i ragazzi dello zoo di Berlino, prodotto anche questo da Eichinger), i quali, intestarditi da tempo su questo progetto, sono finalmente riusciti, dopo anni e anni di preparazione, a fare un film da quello che entrambi, fin dai tempi della scuola di cinema di Berlino, consideravano un classico della letteratura americana contemporanea. La scelta è stata coraggiosa. Last Exit to Brooklyn venne pubblicato per la prima volta nel 1957 (Grove Press, New York), e in traduzione italiana nel ' 64. Ancora troppo presto, evidentemente, dati i tempi lenti dei cambiamenti nel costume, perché le storie di vita di Selby, una collezione violenta e iconoclasta di prostitute, travestiti, malavitosi, omosessuali e sindacalisti in sciopero sul fronte del porto di New York, potessero essere accettate senza problemi. Troppo crudo e realistico il ritratto di quella fetta di umanità disperata, nel trionfalistico dopoguerra americano, troppo rischioso il linguaggio, irriverente calco del parlato duro della strada, così spiazzante nella sua trascrizione fonetica. Nel coro violentissimo di accuse per turpiloquio e oscenità (al quale si univa anche la rivista Time: un libraccio sporco, sentenziava il suo critico), si distingueva solamente il settimanale Newsweek che vedeva in quel libro un serissimo lavoro di letteratura contemporanea, e ammoniva: Guai a censurarlo!. L' ammonizione non valse a niente: in Inghilterra Last Exit to Brooklyn venne preso di mira da un giudice, e, indiziato di oscenità, fu alla fine tolto dalla circolazione, cosa che di lì a poco sarebbe capitato anche in Italia, dove il libro venne bandito subito dopo la sua uscita. Ma, nonostante questo ennesimo delirio persecutorio, il libro di Hubert Selby jr. ha venduto nel corso di questi anni più di due milioni di copie, e oggi ci viene presentato in film. Una produzione indipendente, come si diceva, ma multimilionaria (20 milioni di dollari) messa in piedi dal tenace Bernd Eichinger, che aveva acquistato anni fa da Selby l' opzione per la trascrizione cinematografica. La sceneggiatura è stata scritta (e pienamente approvata da Selby stesso) dall' americano Desmond Nakano; Stephen Czapsky è il direttore della fotografia e Burt Young, Alexis Arquette e Jennifer Jason Leigh i protagonisti. Girato a Red Hook, quartiere di Brooklyn, invece che nella zona del porto di New York (inagibile) dove Selby aveva ambientato gran parte del romanzo (che è diviso in quattro sezioni legate concettualmente dai luoghi e dalla stessa atmosfera), il film, per volere degli autori, ha tentato di conservare quel crudo realismo perfino durante le riprese, ed è capitato che la gente del quartiere abbia scambiato scene del film per realtà. I problemi, anche con le forze dell' ordine, sono stati notevoli, e ne hanno fatto una classica produzione travagliata. Hubert Selby è stato invitato da regista e produttore a seguire il film sul set per tutta la lavorazione, e ne ha approfittato per prendere appunti (scriverò qualcosa per delle riviste, dice) e per spiare dentro la macchina del cinema, suo vecchio grande amore. Il film è attesissimo, qui in America, e si stanno preparando riedizioni promozionali del libro; non che allo scrittore questo importi molto: dopo il successo, la sua vita non è cambiata un granché. Selby oggi ha sessant' anni, vive a Los Angeles in un modesto appartamento di West Hollywood, in una zona frequentata da gay, e ha l' aspetto gracile e un po' emaciato di chi non si cura molto perché occupato in altre faccende. Nel piccolo salotto, carte e libri ovunque ammassati disordinatamente, un divano con un telo buttato sopra per coprirne gli strappi, un piccolo tavolinetto traballante (il mio posto di lavoro) e una gabbia con due pappagallini, i miei due unici amici, dice Selby con un sorrisetto timido. Io parlo sempre con loro; sono gli unici esseri con cui, a volte per giorni e giorni, scambio qualche parola. Televisione, nemmeno nominargliela. Quando scriveva Last Exit to Brooklyn, Selby era appena tornato dalla Germania dove si era fatto tre anni di ospedale militare (era nella marina americana) per una tubercolosi. Poi, una volta negli Stati Uniti, aveva cominciato a bere e a farsi di eroina. E' stata una dura lotta, ma alla fine ne è uscito. Ma era difficile sbarcare il lunario: qualche racconto piazzato qui e lì (su Black Mountain Review, New Directions Annual, e altre riviste), non era sufficiente per tirare avanti, e allora ha dovuto arrangiarsi con lavori di tutti i tipi. Quattro matrimoni, quattro divorzi; adesso vive solo. Nelle rughe del suo volto c' è scritto tutto questo. Un altro suo romanzo, Demons, è stato opzionato recentemente dal regista francese Jean Jacques Beneix, che ne sta scrivendo la sceneggiatura. La notorietà che improvvisamente gli cala addosso non impressiona Selby, né gli interessa. Molto cordialmente ci ha invitati a casa sua per parlare di quel libro controverso, del film, della sua esperienza sul set.
</doc>
<doc id="140" genre="journalism" gender="F">
MILLE STAR PER LA WARNER
LOS ANGELES I suoi organizzatori, Steven Spielberg e David Wolper (creatore delle cerimonie di apertura e chiusura dei giochi olimpici a Los Angeles nel 1984) l' avevano promessa come la più grande festa che Hollywood avesse mai visto. E hanno mantenuto la parola. Lo spettacolare galà con cui la Warner Brothers ha celebrato lo scorso sabato la ridedicazione dello storico studio al proprio nome, è stato in effetti uno di quegli eventi che non si dimenticano tanto facilmente, con tutto il glitz e la pompa magna di cui Hollywood è capace. Più di cento star dei film della Warner Brothers passati e presenti erano fra gli ospiti d' onore di questa grande serata: Clint Eastwood, Kevin Costner, Warren Beatty, Paula Abdul, Kim Basinger, Faye Dunaway, Kevin Kline, Arnold Schwarzenegger con la moglie Maria Shriver, Sylvester Stallone, Goldie Hawn, Charlton Heston, troppi per nominarli tutti. C' era perfino Ronald Reagan, la persona apparsa in più film della Warner Brothers di qualunque altro attore oggi vivente. Intitolata celebrazione della tradizione, la festa commemorava la piena riacquisizione dello studio che i quattro fratelli Warner Albert, Harry, Jack e Sam avevano comprato nel 1928 con l' intenzione di farne il più avanzato studio di Hollywood. Dal 1972 la Warner Brothers l' aveva diviso con la Columbia Pictures, che adesso si è felicemente trasferita nello storico studio di Culver City che apparteneva alla MGM. Ora, il vecchio logo Warner Brothers è tornato sulla torre dell' acqua appena ridipinta al posto delle lettere TBS, The Burbank Studio, dal nome della sua località nella valle poco a nord di Los Angeles. La cerimonia univa toni nostalgici a esagerato kitsch hollywoodiano, con un cast di mille ballerini, musicisti, clown e giocolieri che hanno ricreato numeri musicali dai vecchi musicals per i quali la Warner Brothers è famosa. Gli ospiti, arrivati in limousines, sono poi saliti a bordo di tram con cui hanno visitato l' intero studio prima di raggiungere New York Street, dove 20 cantanti che assomigliavano ad Al Jolson e cento ballerini salutavano il primo film sonoro: The jazz singer, prodotto dalla Warner nel 1927. Seguivano i classici numeri danzanti Hooray for Hollywood (dal film Hollywood Hotel del 1937) e Yankee Doodle Dandy (dal film del 1942). Il clou della serata è stata una cena privata per più di mille ospiti nel ricostruito Rick' s Café di Casablanca, dove si è mangiato circondati da dodici enormi pannelli su cui venivano proiettate a ritmo continuo scene e battute di alcuni classici film della Warner Brothers, da Clint Eastwood con il suo Make my day a Bogart che dice, Play it again Sam. L' Oscar della comicità andava a dei divertentissimi bloopers filmati, dal 1936 al 1948 (e ripescati nella cassaforte privata di Jack Warner) con gli strafalcioni di venerabili divi: Humphrey Bogart che cade da una sedia e Errol Flynn da un cavallo, Bette Davis che dimentica le sue battute, altri che sbattono la testa contro i mobili... il tutto condito da quelle paroline che in genere non finivano, a quei tempi, sullo schermo o in televisione. E' un tributo allo show business della Warner Brothers ha detto Spielberg, che dopo il faticoso lavoro organizzativo dei giorni scorsi sembrava un ragazzino circondato da un mondo di balocchi. E' una cerimonia di laurea e una ridedica allo stesso tempo. Questo studio ha continuato il regista ha un enorme significato storico, e io sono un grande ammiratore del passato, da cui ho sempre tratto ispirazione per i miei film. La Warner Brothers ha fatto tanti film stupendi, fra musical, western, drammi: è bello sapere che questa non è solo una fabbrica che scodella programmi e film, ma ben di più, è un luogo storico. Ma il momento più esaltante della serata è stato quando più di cento divi, tutti famosi e riconosciuti, sono saliti sul palcoscenico del Rick' s Café per la tradizionale foto di gruppo: era dal 75.mo anniversario della Paramount che non si vedevano tante star insieme in un' unica fotografia, e questa, quando apparirà nei prossimi giorni su tutti i giornali del mondo, forse risulterà ancora più interessante: La Warner Brothers ha un passato glorioso e un meraviglioso futuro ha detto Robert Daly, presidente dello studio e questa giornata, simbolizzata da questa classica foto delle sue star, è il momento che li collega.
</doc>
<doc id="141" genre="journalism" gender="F">
Liam Neeson in 'The silent man': è Felt, l'uomo che buttò giù la Casa Bianca
L'attore interpreta l'agente Fbi autore delle rivelazioni a Woodward e Bernstein che fecero esplodere lo scandalo Watergate. "Allora ero giovane e non avevo capito che quel gesto avrebbe cambiato la storia". Su Repubblica.it in anteprima i primi minuti del film, nelle sale dal 12 aprile
"Lo scandalo Watergate me lo ricordo, con quel nome misterioso, Gola profonda. Ero nel mio paese, l'Irlanda, era il 1972 e avevamo i nostri bei problemi, noi giovani non capivamo la portata di quella storia. Ora lo sappiamo, quel che fece Mark Felt ha cambiato il mondo". Mark Felt e Gola profonda erano la stessa persona, ovvero l'informatore di Woodward e Bernstein. L'uomo che fece da detonatore nella vicenda che mandò a casa l'allora presidente americano Richard Nixon. Liam Neeson all'epoca aveva vent'anni, oggi dà il volto all'uomo "che buttò giù la Casa Bianca", come recita il titolo originale del film, Mark Felt: the man who brought down the White House, in Italia dal 12 aprile come The silent man. La regia è di Peter Landesman, protagonista l'attore nomination all'Oscar per The Schindler's List. Nel cast, fra gli altri, Diane Lane, Kate Walsh, Maika Monroe.
Tratto dal libro di memorie dello stesso Felt, il film ha nobili predecessori, come Tutti gli uomini del presidente e arriva al cinema a poco tempo dall'uscita di The Post, storia del primo, duro colpo all'amministrazione Nixon. In The Silent Man ci si concentra sul dilemma interiore di Felt: parlare, o non parlare per il bene della sicurezza nazionale? "Quando ho fatto delle ricerche su Felt e il Watergate - racconta Neeson - ho capito che la struttura stessa della democrazia occidentale era in bilico. Nixon si sentiva al di sopra della legge. Un monito per tutti, ci sono tuttora molti potenti che si credono investiti di un potere divino, convinti di non dover rispondere alla legge e alla costituzione del proprio Paese".
Il giornalismo come strumento di monitoraggio è ancora necessario?
"Oggi più che mai. Ma non dimentichiamo anche l'incredibile lavoro svolto allora dall'Fbi e dai servizi di intelligence e l'operato di tanti uomini di legge".
È facile fare dei parallelismi con vicende come Russiagate.
"Ci sono molte analogie, certo. È decisivo che in ogni paese ci sia un giornalismo investigativo libero, aggressivo. Spero che ci sia un Mark Felt anche oggi, da qualche parte. E mi piace il modo in cui l'Fbi sta affrontando Trump, senza timori reverenziali".
Che idea ha dei "whistleblower" alla Snowden? Sono un male necessario?
"Credo di sì, purché sia la democrazia a beneficiarne. E ci si chiede: è un eroe o un traditore? Felt era un uomo dell'Fbi dedito al proprio lavoro, e devoto a Edgar J. Hoover. Avrebbe dovuto succedergli a capo del Bureau e c'è chi dice che quando, al suo posto, scelsero Patrick Grey, Felt volle vendicarsi spifferando tutto. In realtà ha obbedito al proprio senso etico: la verità va sempre rivelata per il bene comune".
Lei sa tenere un segreto?
"Se qualcuno mi dice una cosa in segreto sì. Ho un caro amico in Inghilterra, fa l'attore da tenti anni, in passato gli ho raccontato cose molto intime; sono molto amico della moglie e anni dopo ho scoperto che lui non le aveva mai detto niente. Un vero amico".
All'epoca di Felt non c'erano i social. Lei che rapporto ha con i nuovi media?
"Non sono un grande utilizzatore, non frequento né Facebook né Twitter ma credo che questa sia la nuova frontiera della comunicazione. È anche una frontiera ancora senza legge, e mi spaventa. Non solo per la facilità di intrusione nella privacy, ma anche in quell'effetto che procura, questo desiderio sfrenato di notorietà di cui tutti sentono di avere il diritto. Insomma, è un Far West che ha bisogno di uno sceriffo tosto, come John Wayne in Rio Bravo".
Tante star del grande schermo hanno detto sì alla tv. Può essere una prospettiva anche per lei? 
"La vecchia star di Hollywood che ero avrebbe detto: mai! Così come tanti miei colleghi, fino a qualche anno fa. Ora sembra che nessuno sia più un bravo attore se non ha fatto una serie. In effetti, si stanno producendo cose bellissime, originali. E ha me hanno chiesto di interpretare Lincoln in una serie tv. La mia risposta? Ci sto pensando".
</doc>
<doc id="142" genre="journalism" gender="F">
2001: Odissea sul pianeta rosso
LOS ANGELES - Una volta erano i marziani che invadevano la Terra. Ora sono gli uomini che conquistano Marte. Questo secondo Hollywood. Fra il 2000 e il 2001, anni emblematici per la letteratura fantascientifica, assisteremo infatti a un fiorire di film, serie televisive e documentari tridimensionali con al centro il Pianeta Rosso e missioni umane su Marte. Partono tutti dalle rampe di Hollywood, sono progetti high-tech costosi e ad altissimo profilo, due dei quali a cura di James Cameron (Titanic), maestro di fantascienza contemporanea con i suoi Aliens, Terminator e Abyss). In questi giorni, Brian De Palma sta finendo di girare a Vancouver, in Canada, Mission to Mars, un colosso della Disney da 90 milioni di dollari, e la Warner Brothers sta terminando in Australia le riprese di Red Planet, budget 75 milioni di dollari, opera prima del noto regista pubblicitario Anthony Hoffman. James Cameron nel frattempo sta anche scrivendo per la Fox Tv una miniserie di cinque ore sulle fasi di preparazione della prima missione dell' uomo su Marte (è fiction, ovviamente), più un documentario di mezz' ora in 3-D sullo stesso tema, che dirigerà lui stesso. Non è raro trovare a Hollywood la stessa idea realizzata contemporaneamente e in concorrenza da due registi diversi: è stato così due anni fa, con i film sui vulcani (Vulcano e Dante' s Peak), l' anno scorso con i due film sugli asteroidi (Armageddon e Deep Impact) e le formiche digitali (Antz e A Bug' s Life), quest' anno con Giovanna d' Arco (la miniserie della Cbs e The Messenger di Luc Besson). Idee collettive, che crescono contemporaneamente nella testa di persone diverse. Il millennio si apre all' insegna di Marte. In fondo non deve sorprendere: il pianeta rosso fa notizia, ci sono segnali evidenti di interesse da parte del pubblico. Due anni fa, l' atterraggio sul pianeta della sonda Pathfinder e i passi del piccolo rover Soujourner sono stati seguiti da centinaia di milioni di persone, in tv e soprattutto su Internet. Anche l' accidentale distruzione sulla superfice di Marte del Climate Orbiter, avvenuta a metà settembre, e la mancata attivazione delle telecomunicazioni del Polar Lander qualche settimana fa, hanno tenuto a lungo le prime pagine. Nonostante la NASA e il JPL di Pasadena che guida queste missioni meccaniche, abbiano sofferto un duro contraccolpo nel programma di esplorazione di Marte, il pianeta rosso e l' ipotesi di mandarvi l' uomo esercitano più che mai un grande fascino. Come sempre ha affascinato il mondo del cinema: da Flash Gordon: Mars Attacks the World del 1938, a Red Planet Mars del 1952; da La Guerra dei mondi del 1953, fino al comico Mars Attacks! di Tim Burton (' 96). Per non parlare di Babbo Natale conquista i Marziani, del 1963, considerato però uno dei film più brutti mai realizzati. Sia Mission to Mars di De Palma che Red Planet di Hoffman (le cui uscite sono previste per la primavera/estate del 2000; le rispettive case cinematografiche faranno a gara a chi esce per prima), hanno effettuato riprese nel deserto della Giordania, le cui formazioni rocciose evocano il paesaggio marziano. Per onore di realismo e verosimiglianza scientifica entrambi si sono avvalsi della consulenza di scienziati ed esperti di astronautica, e dell' utilizzo massiccio di effetti speciali all' avanguardia. Mission to Mars, con Gary Sinise, Tim Robbins, Don Cheadle e Connie Nielsen, segue una squadra di astronauti inviati su Marte per salvare i sopravvissuti della prima, disastrosa missione sul pianeta. C' è chi dice che il finale ricordi molto da vicino Incontri ravvicinati del terzo tipo e 2001: Odissea nello spazio, con la scoperta di altre forme di vita. Anche Red Planet, ambientato nel 2050, è imperniato intorno a una missione andata a male e a un salvataggio. Gli attori sono Val Kilmer, Benjamin Bratt, Tom Sizemore, ma la parte del leone la fa una donna, Carrie-Ann Moss (Matrix), cui spetta la responsabilità di salvare il salvabile. La premessa è che la Terra è un pianeta moribondo, e l' unica speranza per la sopravvivenza della specie umana è una nuova colonia su Marte. Ma non è facile cavarsela sull' ostile superficie del pianeta. James Cameron è interessato soprattutto all' acuratezza scientifica, per questo ha deciso di affrontare il discorso Marte in forma documentaristica. Spera che la sua miniserie e il film Imax diano un contributo alla campagna per l' aumento di fondi alla NASA. "Voglio che l' idea dell' uomo che sbarca su Marte diventi una realtà visibile per lo spettatore" ha detto il regista, membro della Mars Society, un' associazione che si propone di raccogliere fondi per future missioni dell' uomo su Marte.
</doc>
<doc id="143" genre="journalism" gender="F">
Michael Douglas: la mia seconda vita
LOS ANGELES - Al cinema come nella vita: a 55 anni, dopo una crisi di mezza età che lo ha portato al divorzio e a un centro di riabilitazione per alcolisti, Michael Douglas diventa padre e si sposa con la bellissima Catherine Zeta Jones, di 25 anni più giovane. Nel film "The Wonder Boys", diretto da Curtis Hanson, Douglas è un professore universitario: la giovane moglie lo ha lasciato, ha una storia con una donna sposata, ha scritto un romanzo di successo sette anni prima ma da allora non riesce più a scrivere, e affoga ogni giorno nella marijuana il senso della realtà. Sereno e rilassato, Michael Douglas è ovviamente felice della sua nuova situazione di futuro padre e marito. "La nascita del bambino e il luogo dove ci sposeremo sono le uniche due cose solo nostre che ci sono rimaste" dice ridendo l' attore "Quelle e il nome del bimbo. Ormai tutti sanno tutto il resto!". E' vero che Catherine sta pensando di convertirsi all' ebraismo per lei? "Non mi risulta affatto. Intendiamoci, io sono fiero del bar mitzvah di mio padre e del fatto che lui abbia riscoperto la sua fede, ma io ho anche una madre che appartiene alla Chiesa d' Inghilterra e non ho mai ricevuto un insegnamento religioso formale. Io e Catherine non abbiamo mai discusso di religione". Non la spaventa l' idea di diventare padre a 55 anni? "No, guardo mio padre, che ha 83 anni, e mia madre che ne ha 78, e sono entrambi in buona salute. Comunque i primi anni di un bambino, fino a quando va a scuola, ti permettono una grande flessibilità. Quando poi arriverò vicino ai 60 anni sarò felicissimo di stare a casa a fare il mammo per permettere a Catherine di andare in giro a lavorare quanto vuole". Cosa l' ha convinta a fare "The Wonder Boys"? "Dopo film come "Il delitto perfetto" e "The game", in cui avevo fatto dei personaggi intelligenti ma tenebrosi, cercavo una commedia romantica, un personaggio diverso, più vulnerabile e insicuro. Ho avuto dei momenti di dubbio, quando ho letto sul copione che avrei girato metà film avvolto in una vestaglia rosa, ma poi mi sono reso conto che era un lusso avere un personaggio del genere". Con le elezioni presidenziali in arrivo, chi appoggerà? "Continuerò a sostenere Al Gore, anche se in realtà Bill Bradley ha delle posizioni sul disarmo più vicine alle mie. Ma bisogna essere realistici". Ha mai pensato di darsi alla politica? "No, anche se sono in tanti a chiedermelo. Mi piace il mio lavoro come ambasciatore di pace con le Nazioni Unite, mi concentro sulla riduzione delle armi e il disarmo nucleare. Io spero che i giornali europei si occupino di questo problema nelle pagine dello spettacolo, dove è più facile parlare di politica: infilato fra Catherine Zeta Jones e la mia vita sessuale forse il messaggio sul pericolo delle bombe nucleari arriverà a tutti!". E' infastidito da tanta attenzione sulla sua vita privata? "Confesso che né io né Catherine eravamo preparati al fatto che due celebrità insieme fanno impazzire la stampa. E' uno dei motivi per cui proprio oggi parte il nostro sito Web, www.michaeldouglas.com, con informazioni sulle mie fondazioni e un fan club di cui chiunque può diventare membro per 39.99 dollari all' anno. E userò i soldi per il mio lavoro sul disarmo. Ci saranno anche le foto della nostra festa di compleanno, che come tutto il mondo sa, divido con Catherine, il 25 settembre". Lei sta girando il video per la canzone di "Wonder Boys" con Bob Dylan: come vi siete conosciuti? "Nel 1988, la notte in cui ho vinto un Golden Globe per "Wall Street". Tornando all' hotel dove alloggiavo, ho incrociato George Harrison, e ci siamo salutati. A mezzanotte e mezza squilla il telefono ed è Harrison che vuole venire per un drink. Due minuti dopo arriva seguito da un cane enorme e dietro a lui entra Bob Dylan. Ricordo Dylan dai primi anni 60, ero all' Università di Santa Barbara, ascoltavo la sua musica e fumavo spinelli!".
</doc>
<doc id="144" genre="journalism" gender="F">
IL PROGETTO NUOVA EDENLANDIA
Fra pochi mesi riapre Edenlandia, una bella notizia per i giovani, i giovanissimi e per i più attempati ragazzi degli anni ' 60 e ' 70, che vi hanno trascorso tante ore piacevoli.
Nonostante sia stato il primo parco ludico in Europa e il più esteso del Mezzogiorno, esso ha avuto una vita travagliata con lunghi periodi di chiusura senza mai perdere, però, la sua popolarità.
La nuova Edenlandia, tanto attesa, rinasce a breve con un valore aggiunto, il vincolo monumentale apposto nel 2003 a tutta l'area della Mostra d'Oltremare dalla Soprintendenza ai Beni architettonici di Napoli; rinasce dunque con l'evidenza di un interesse culturale che ne ha determinato l'assimilazione alla tipologia del " parco storico", con il conseguente obbligo di applicare nella progettazione il metodo proprio del restauro e di includere un architetto paesaggista nel gruppo di lavoro. Con queste premesse è stato imprescindibile rivolgere uno sguardo attento al passato prima ancora che al futuro, partendo da un presente fatto di abbandono e degrado. La storia, dunque, come elemento di forza del progetto.
Il parco nasce come parte integrante della Mostra dei Paesi d'Oltremare, inaugurata il 15 maggio del 1940.
Molto estesa la superficie, importante il progettista, l'architetto Luigi Piccinato, numerosi gli elementi qualificanti: un ampio laghetto in forme naturalistiche e una vegetazione arborea e arbustiva che incornicia le attrazioni proprie di quel periodo; e, ancora, l'ingresso da viale Kennedy progettato da Luigi Amicarelli e quello dalla Mostra opera di Piccinato, con un disegno a archi parabolici ispirati all'arco progettato nel 1937 da Adalberto Libera per l'Eur, ma secondo molti a forma di un'enorme lettera " M", la " m" di Mussolini.
A partire dalla fine della seconda guerra mondiale sono due i momenti significativi della sua storia: il 1954, anno nel quale Oreste Rossotto, giostraio piemontese considerato giustamente il papà di Edenlandia, vi si insedia realizzando un parco dei divertimenti all'avanguardia, una "terra della felicità" per i bambini napoletani ispirata a Disneyland; il 1965, anno nel quale nasce l'Edenlandia a noi familiare, primo parco a tema d'Europa.
È opinione comune che la sua crisi nasca soprattutto dopo l'apertura di Gardaland nel 1975, una crisi che, con alterne vicende, dagli anni '80 è giunta fino al 2017, anno della svolta rappresentata dall'insediamento societario della Gcr Outsider che ha acquisito il controllo di New Edenlandia Spa. Con la riapertura ad aprile nascerà un parco giochi moderno, attento alle mutate esigenze del mercato; il mondo delle favole diventerà un "Food & leisure park" con attrezzature all'avanguardia, l'impiego del digitale, 38 attrazioni, 15 punti ristoro, e seicento posti a sedere nel Palaeden.
Una trasformazione che ne valorizzerà anche la storia attraverso gli interventi di restauro finalizzati alla conservazione delle permanenze dei primi impianti (assi, viali, alberature, manufatti) e degli elementi di rilievo ancora esistenti come la Porta Amicarelli e la Porta Piccinato, il Laghetto, i viali e il sistema delle alberate.
L'immagine complessiva del parco sarà migliorata con l'incremento del verde esistente riconfermando le due categorie storiche presenti, quella del "paesaggio naturale", assegnato alle aree periferiche ove sono ubicate le vecchie attrazioni di Edenlandia, e quella del "paesaggio urbano" assegnato alle piazzole centrali con impianto geometrico, sulle quali un sistema di siepi sempreverdi serpeggerà tra i giochi riconnettendoli.
La nuova Edenlandia, che verrà fuori da queste trasformazioni, accontenterà un po' tutti: i giovani attratti dalle nuove tecnologie, i golosi dall'offerta gastronomica di qualità, i giovanissimi, qui accomunati agli adulti nostalgici, dalle attrazioni del passato dividendosi tra le 13 giostre recuperate.
Via libera, dunque, al trenino che viaggia nel mondo delle favole, ad una rivisitata Chinatown, ai Go kart, alla giostra con i cavalli, al Far west della Vecchia America e ai tronchi sulle spumeggianti cascate del Niagara.
</doc>
<doc id="145" genre="journalism" gender="F">
La mia prima Giulietta
E'A mille, Antonella Albano da Bari, 28 anni di cui gli ultimi dieci spesi alla Scala sfidando il suo corpo, inseguendo ogni giorno il mezzo giro di piroetta in più, lo "jeté" che vola più alto. E' a mille, perché tanta tenacia è stata ripagata: Giulietta, nel balletto di Sir Kenneth MacMillan che debutta lunedì, sarà lei. Lei, che fino a un anno e mezzo fa aveva un contratto a tempo determinato, danzerà la "prima", e per giunta accanto alla star del Bolscioi Alexander Volchkov, il suo Romeo. E' la sua prima Giulietta, alla Scala e con un partner così glamour. E' un sogno realizzato? «E' così. Questo è stato il primo balletto che ho visto appena arrivata a Milano. Giulietta era Alessandra Ferri. Ho sempre sognato di danzarlo da protagonista; mi auguro solo di emozionarmi abbastanza per riuscire a mia volta a coinvolgere il pubblico. Un'ex ballerina mi ha raccomandato: "dovrai "essere" Giulietta, non interpretarla». La coreografia di MacMillan è pulsante di vita in ogni passaggio.
C'è invece chi la etichetta come "ballerina tecnica". Una giovane donna del Sud fredda.È possibile? «Infatti non lo è. Sarà il pubblico a decidere se ho sufficiente talento drammatico, ma io mi sento a mio agio. Addirittura mi immedesimo al massimo al III Atto, proprio quando la maturità, la tensionee la passione di Giulietta sono al culmine». E' innamorata, in questo momento? «Sì. Ho una bellissima storia con Maurizio Licitra, solista nel Corpo di Ballo, che il pubblico vedrà nelle prossime sere nel ruolo di Mercuzio». Sulla scena, invece, il suo amante è Alexander Volchkov.
Com'è l'intesa tra voi? «Mi è piaciuto subito: è gentile, disponibile, ha l'aria ingenua del Romeo di Zeffirelli. Per prepararmi a questo debutto ho visto di tutto: i video londinesi di Alessandra Ferri che ha avuto la fortuna di imparare il ruolo direttamente da MacMillan, e tutti i film sulla tragedia di Shakespeare, compreso quello con Leo Di Caprio. Tornando al feeling con Alexander: abbiamo lavorato molto, perché qui, oltre alla tecnica, ci sono baci, abbracci, contatto fisico, e la naturalezzaè d'obbligo».
E' stato altrettanto naturale, a 13 anni, lasciarsi alle spalle Bari per inseguire il suo sogno a Montecarlo, Cannes e poi a Milano? «Sì, perché era talmente forte la mia passione per la danza che i sacrifici non mi sono pesati anche se la mia famiglia, che vive ancora giù ma che lunedì sarà tutta in platea, mi è mancata da morire.
Papà e mamma volevano trasferirsi a Milano; sono io che non ho voluto perché "mi servono" a Bari così posso scappare lì app e n a p o s s o .
S o n o legatissima alla m i a città». E a Milano? «Anche. Qui h o i n c o n t r a t o Maurizio e un direttore del Ballo come Vaziev che mi ha sempre dato fiducia. Lo apprezzo molto soprattutto perché difende le sue scelte fino in fondo. Anche adesso, affidandomi, a dispetto di tutti e tutto, un ruolo drammatico. Ma io amo mettermi in gioco».
</doc>
<doc id="146" genre="journalism" gender="F">
Fiori e farfalle appagano occhi e cuore
IMOMIX stupiscono sempre, ma Bothanica è più che mai una festa di sorprese e poesia. Nei trenta anni di vita del suo gruppo, Moses Pendleton ci ha viziato con coreografie energetiche ( Passion ), ha immaginato un mondo black and white ( Lunar Sea ), si è concentrato sulla meraviglia che ci avvolge e di cui non ci curiamo ( Sun flower moon)e infine, con Bothanica, ha ribadito la sua visione della natura "buona" puntando sul talento nel trasformare tessuti, costumi ed artisti, in tableaux vivants che appagano gli occhi ed il cuore. Così, mentre ancora facciamo "oh" nel vedere sfumare la gran rosa bianca sul sipario che ha avvolto i ballerini in un abbraccio materno, eccoci immersi nel buio, anzi no, perché, nello spazio nero, perfettamente autonomi, si muovono dispettosi avambracci pitonati, che, prima di ricongiungersi col resto del corpo, si trasformano in serpenti, cigni, uccelli e ballerine classiche. La colonna sonora di Bothanica spazia dalla musica techno (Martin Franklin, Rotomaro, Lisa Gerard) all' immancabile Peter Gabriel (ma c' è anche la Primavera di Vivaldi). Quindi Moses fa dialogare una ragazza nuda col suo doppio nello specchio. Un' idea non inedita subito riscattata da meravigliosi fiori rossi con ballerina incorporata che, dopo aver succhiato il polline, danzano il flamenco o ci strizzano l' occhio malandrini come le pupe del Moulin Rouge. Dopo Winter Spring, la prima parte, ecco Summer Fall. Le donne-girasole (il fiore preferito di Pendleton), la danzatrice che fa fluttuare il suo abito orientale sopra la testa come un' impalpabile corolla circolare e la scena mozzafiato dell' enorme coda di balena che invade il palco con immersioni maestose e piene di grazia, la dicono lunga sul sentimento "verde" del papà dei Momix e su quanto siamo piccoli (e a volte vigliacchi) noi.
</doc>
<doc id="147" genre="journalism" gender="F">
Con Giselle impazzisce anche il pubblico
SIAMO sinceri: il fascino del tutù bianco è immortale. A questa regola ferrea non sfugge il romanticissimo Giselle in scena alla Scala (ultimo titolo di balletto della vecchia stagione) che è salutato, martedì, da applausi da stadio. L' entusiasmo ha avvolto tutti: da Svetlana Zakharova, che nell' impalpabile II atto ha dato il meglio di sé, a Roberto Bolle, bionico nell' infinita sequenza di terzine del finale, all' intero Corpo di Ballo. La storia. In un villaggio della Turingia, la contadinella Giselle, amata da Hilarion (Mick Zeni è pieno di passione) viene corteggiata dal principe Albrecht (Bolle) che le nasconde la sua identità e, con quel "simpatico" vezzo che lo accomuna a tanti maschietti, anche il fatto che è fidanzato con una sua pari. Giselle, ingenua, crede alla sincerità di Albrecht, rifiutandosi di ascoltare i consigli della madre (Roberta Nebulone, ottima mima). Hilarion, respinto e roso dalla gelosia, scopre l' identità di Albrecht e la spiattella a Giselle che, per il dolore, esce di senno e muore. Così il primo atto, punteggiato, prima della tragedia, da gioiose danze di contadini (che bella energia sfoggiano Antonella Albano e Antonino Sutera nel passo a due!). E qui vanno dette due cose: a) Svetlana Zakharova non riesce, nella scena della pazzia, ad emozionare davvero e b) che Bolle, al contrario, sa davvero apparire insopportabile quando Giselle gli si accosta fiduciosa mentre lui pensa solo al suo divertimento. II atto, e qui entrano in gioco i tutù. Giselle, come tutte le ragazze morte per amore, viene accolta tra le Willi, le ombre guidate da Mirtha (un' imperiosa Francesca Podini). Qui Zakharova gioca in casa ed è di una perfezione assoluta. Un solo rammarico, ma bisogna prendersela coni librettisti: perché salvare la vita ad Albrecht invece di fare un bello spezzatino di principe?
</doc>
<doc id="148" genre="journalism" gender="F">
Un Don Chisciotte buffo e scoppiettante
SIAMO agli sgoccioli: rimangono solo due recite - stasera e domani - del Don Chisciotte di Minkus in scena alla Scala e, anche questa volta, il successo della coreografia di Nureyev è stato scintillante. Merito della stella del Bolscioi Natalia Osipova (è la sua ultima sera; domani è il turno di Alessandra Vassallo) che è una Kitri extraterrestre per tecnica e velocità e assolutamente convincente per grinta sanguigna (Kitri è una giovane spagnola "calliente", no?). Al secondo posto per gradimento si è collocato Leonid Sarafanov, impeccabile come il Marinskij - dove è principal - impone, ma meno in ruolo perché è difficile credere che un birbante come Basilio, barbiere sciupafemmine, abbia il faccino biondo del danzatore (che domani passa il testimone a Eris Nezha). La coreografia di Nureyevè piena di ritmoe virtuosismi spettacolari nei quali si è misurato bene anche il Corpo di Ballo, moltoa suo agio. Francisco Sedeno, per esempio, in terpreta un Don Chisciotte buffo ma non eccessivo, grandioso con quel petto (in armatura) in fuorie quei passi strascicati tipici di uno che si crede eroe senza esserlo. Intorno a lui anche Stefano Benediniè un bravo Sancho Panza sempliciotto e ingordo e così Vittorio D' Amato in bombetta, un Gamache (il ricco e imbecille che il padre di Kitri vorrebbe come genero) esilarante per tronfiaggine. Insomma, il diktat di Nureyev, che voleva un balletto-opera buffa scoppiettante di sorrisi, è stato rispettato. La Spagna, dove si svolge la contrastata love story tra Kitri e Basilio, è ben connotata da danze gitane e spagnole (Mick Zeni fa faville nel fandango e, con quei capelli impomatati, ricorda Tyron Power in Sangue e Arena ), nacchere e ventagli, efficaci visivamente come tutti i costumi di Anna Anni. Un' unica pecca, e non piccola: la bacchetta di Svetlana Filippovich che, specie fino al II Atto, sembra dirigere un altro balletto.
</doc>
<doc id="149" genre="journalism" gender="F">
La scontro dei corpi che fa bene alla mente
I numeri per lasciarci di stucco ce li ha. Menske, l' ultima coreografia del belga Wim Vandekeybus, primo appuntamento del Festival "Exister" sabato agli Arcimboldi, già spiazza dalla scenografia: un groviglio di cavi metallici e pali (simili a quelli dell' elettricità) nel quale i danzatori si muovono in cerca di un improbabile equilibrio fisico ed esistenziale. Non solo: la musica originale, pop, di Daan, avvolgerà gli spettatori in una bolla sonora, grazie all' installazione di un impianto dolby surround. Risultato: per la prima volta, in una sala vasta come gli Arcimboldi, uno spettacolo di danza avrà un impatto sonoro così potente. Purtroppo però, Vandekeybus, classe 1963, coreografo, ma anche appassionato fotografo, regista, videomaker e scrittore, non sarà a Milano a godersi l' effetto che fa. E' rimasto a Goteborg, in Svezia, dove sta collaborando all' allestimento di Black Biist, ispirato all' Edipo di Sofocle e da dove - forse - gli sarà più facile raggiungere la sua compagna che sta per partorire il loro secondo figlio. «Già, ma questa è la mia vita privata, quindi non è interessante - stoppa al telefono con gentilezza - Certo, sono felice, ma sono già padre, quindi conosco questo genere di emozioni. Per me è qualcosa di molto naturale, fa parte della vita». E proprio la vita di noi tutti, il disorientamento dell' uomo di oggi, la sua fragilità, sono al centro di Menske ("essere umano", "individuo", in fiammingo). «L' idea mi è venuta riflettendo su quanto incidano tutte le regole, le leggi necessarie alla convivenza sociale, sulla nostra libertà personale - racconta - Diventiamo sempre più fragili, insicuri. I nostri valori di riferimento perdono significato. E come reagiamo quando dobbiamo affrontare dei cambiamenti? Riusciamo ad adattarci? Un' inquietudine che ho condiviso con i miei danzatori, i quali, in scena, pronunciano anche qualche parola suggerita dalla loro sensibilità». Dieci ballerini sul palco per otto nazionalità diverse: Vandekeybus potrebbe essere studiato come un modello di integrazione. E' così? «Non ho mai avuto problemi per questo. Ho lavorato in Australia, in Israele, con artisti di tanti paesi che parlano lingue diverse~anzi. Proprio questi stessi danzatori mi hanno arricchito a livello personale». Inevitabile che il discorso scivoli su Max Cuccaro, l' italiano del gruppo, un ventottenne che ha studiato a Brera e che ha già danzato in passato con "Ultima Vez", la compagnia di Vandekeybus: «Max è capace di scatti di grande energia, ma è anche una persona con una mentalità aperta. Ed è un tipo poetico». Già, la poesia, un altro "debole" di questo coreografo che, in passato, ha attinto, per i suoi spettacoli, anche a testi di Paul Bowles (Mountains Made of Banking) e del nostro Pasolini (The Day of Heaven and Hell). «Uno scrittore molto completo, forte, in cui ho trovato anche tanto senso dell' umorismo», dice. Ma attenzione: non pensiamo di inquadrare il lavoro di Wim Vandekeybus solo con dei riferimenti culturali: le sue coreografie sono fisicissime, con tanto di corpi che si urtano, cadono, si avvitano, vengono trascinati malamente al punto che un giornale straniero ha persino scritto che la compagnia "Ultima Vez" ha la più alta probabilità di farsi del male in scena rispetto a tutte le altre. «E' vero? - Wim ride, prima di riattaccare - No, le mie coreografie non sono molto "pericolose" in questo senso. Solo un pochino».Teatro Arcimboldi Viale dell' Innovazione, sabato alle 21, 12-15 euro. Tel. 334-9985224
</doc>
<doc id="150" genre="journalism" gender="F">
La grazia della Zakharova, la forza di Bolle
Fachiri, budda dorati, regge da favola popolate da vergini velate: la sfarzosa Bayadère "bollywoodiana" griffata da Samaritani, è perfetta per inaugurare la stagione del Balletto della Scala che, gremita, ha salutato mercoledì la "prima" con ovazioni da stadio (forse i loggionisti avrebbero riservato volentieri lo stesso entusiasmo al Don Carlo, ma tant' è). Andiamo per ordine. Di notte, davanti al tempio che custodisce la Sacra Fiamma, il guerriero Solor, piumato di bianco, chiede allo schiavo Magdaveya (Mick Zeni è eccellente nella sua gestualità servile) un incontro con la baiadera Nikiya (Svetlana Zakharova). I due - è ovvio - si innamorano complice un "pas de deux" in cui la stella ucraina presenta il suo incantevole corredo: braccia avvolgenti come giunchi, "arabesques" oltre l' umano e punte che più arcuate non si può. Una tale grazia, però, seduce anche il Gran Bramino che, geloso, quando Solor-Bolle viene prescelto dal Rajah come genero per la sua "caliente" Gamzatti (l' argentina Marianela Nunez) va a spifferare tutto. Risultato: Solor, che di fronte al potere del Rajah non ha il coraggio di dire che lui un amore ce l' ha già (il balletto non è sempre sciocco) firma il suo destino d' infelicità; Gamzatti (che tecnica grintosa!) decide col padre di far fuori la rivale regalandole dei fiori con aspide velenoso incorporato finché, su tutti questi "cattivi", spioni e pusillanimi, cala - feroce - il castigo degli dei (il tempio crolla e Solor si ricongiunge nell' aldilà all' onesta Nikiya. Questo, in sintesi, l' intreccio che la coreografia di Petipa, rivista dalla Makarova, serve a pennello perché ciascun protagonista ha i passi che lo connotano al meglio: impalpabile di developpées morbidissimi e dolenti Nikiya, aggressiva nei tostissimi foutteés piroettati Gamzatti, spavaldo nelle ruote "en air" Solor. Ma Bayadère è anche un balletto di insiemi e qui il Corpo di Ballo, esclusi i "caratteristi" Zeni e Antonino Sutera (il suo Idolo d' oro è stato applauditissimo), ha tradito qualche impaccio sia nelle danze a palazzo del I Atto che nell' iper simmetrico (o almeno così dovrebbe) "Atto bianco" delle Ombre. Nulla però in grado di guastare il gran finale illuminato a giorno dai flash dei telefonini scatenati sui protagonisti. Teatro alla Scala Repliche il 20, 28, 30, 31 dicembre. Biglietti da 10 a 115 euro più prevendita. Tel. 02-72003744
</doc>
<doc id="151" genre="journalism" gender="F">
Sotto shock
SE UNA mattina, all' improvviso, dessimo un calcio agli stereotipi in cui si accartoccia la nostra esistenza? Basta con l' invidia, l' avarizia venale, l' accidia intrisa di pigrizia che spinge a piangersi addosso. E' la suggestione da cui è partito Andrea Forte, ideatore e regista del balletto Shock, agli Arcimboldi da sabato. Il gioco di Shock sui peccati capitali cui il regista ha aggiunto la paura e l' inganno, altri feticci molto in auge, è piaciuto a molti: a Philippe Daverio, che introduce lo spettacolo, ad Ornella Vanoni, che ha inciso due canzoni inedite per il balletto, e al Comune di Milano, che, per promuoverlo, ha esposto in largo la Foppa, alle spalle di Brera, l' anima artistica della città, un gigantesco cervello in vetroresina e ferro, simbolo di creatività, griffato dall' artista milanese Davide Pazzaglia. Non solo: si dice che l' assessore alla cultura Finnazzer Flory intenda proseguire l' avventura di Shock fino al 2012 (dove e come, si saprà). Ma il motore del progetto - le coreografie sono di Gianluca Schiavoni e i quindici interpreti sono stati scelti nel Corpo di ballo della Scala - è Andrea Forte, un milanese di 35 anni, appassionato di canto lirico e storia delle religioni, laureato in scienze motorie e padre di tre bimbi. Come nasce questo viaggio tra i vizi? «I sette peccati capitali - accidia, ira, superbia, lussuria, invidia, avarizia, gola - incidono di continuo nelle nostre vite. L' avarizia, per esempio, è imparentata con la venalità e, mai come oggi, molti concepiscono la ricchezza come un fine. L' accidia? Il non-fare, il non-partecipare, a volte per non sbagliare, è preoccupante anche da un punto di vista sociale. In Shock ho aggiunto la paura e l' inganno. Perché oggi tradiamo spesso anche noi stessi inseguendo modelli rampanti che non ci danno la felicità. A proposito: il quadro dedicato all' Inganno sarà connotato da un emblematico cavallo di Troia». Già: per le scenografie si è ispirato ai quadri di Walter Cremonini. «Sì. Abitava ad Erba, il paese di mia mamma. Ho sempre amato l' ispirazione sociale delle sue opere, molto adatta a Shock ». Quali sono i vizi-stereotipi più pericolosi, oggi? «L' invidia è un motore negativo che investe tutto, ma in generale penso che ci siano troppe persone che pensano a Wall Street e non all' arte, al successo e non a diventare migliori». In "Shock" hanno collaborato diversi talenti della città, a cominciare da Ornella Vanoni. E' un modo per affermare che a Milano la creatività non manca affatto? «Sì. La città ne è piena. Bisogna solo avere il coraggio di esprimerla». Si infervora, su questo punto, Philippe Daverio: «Milano è la città più underground d' Occidente: ha dei grandissimi talenti sottoterra, ma le strutture sopra che dovrebbero valorizzarli - invece - li reprimono. Tutto viene deciso in microsalottini polverosi, bisognerebbe fare una rivoluzione...». Per ora, accontentiamoci di uno Shock. Teatro degli Arcimboldi viale dell' Innovazione, 25 e 26 aprile, ore 21, info 02641142212-14.
</doc>
<doc id="152" genre="journalism" gender="F">
Violenza sulle donne, il viceministro Guerra: "Non bastano le pene, bisogna educare"
Il viceministro con delega alle Pari opportunità annuncia una task force che coinvolge governo, amministrazioni locali e associazioni contro la violenza: "Una scommessa da vincere". E alcune parti del progetto sono già partite
ROMA - Prevenire, sostenere e, soprattutto, educare: sono queste le priorità del piano contro la violenza sulle donne curato dal governo che coinvolge sette gruppi di lavoro e che vede impegnati, oltre ad altrettanti ministeri, anche le Regioni, i Comuni, le associazioni e i centri antiviolenza. A coordinare la task force il viceministro al Lavoro e delle politiche sociali, con delega alle Pari opportunità, Maria Cecilia Guerra: "Per combattere la violenza, non basta semplicemente scrivere un progetto e dettare delle linee guida, è necessario realizzare un piano che sia operativo, che prenda in considerazione tutti gli aspetti legati a un problema così grave e delicato e che sia efficace nel tempo". Un piano complesso, che coinvolge persone estremamente motivate e di grande esperienza ma che, soprattutto, sarà il risultato di un lavoro minuzioso e paziente.
Viceministro Guerra, la legge approvata a ottobre ha segnato un grande passo avanti nella lotta alla violenza sulle donne. Ma si può fare di più?
"Il decreto ha messo nelle mani delle forze dell'ordine maggiori strumenti per punire gli episodi di violenza e dà alle vittime una più ampia protezione e maggiore sostegno. Ma non si ferma a questo: la legge prevede anche l'elaborazione di un piano coordinato tra i tre livelli di governo e le associazioni. A questo stiamo lavorando, per mettere a punto una serie di interventi condivisi a livello statale e locale".
I punti più importanti?
"La prevenzione è sicuramente il primo passo. È necessario educare i ragazzi su questi temi già da giovanissimi, anche a scuola. Fondamentale è il ruolo del Miur, perché è necessario che gli insegnanti per primi siano istruiti adeguatamente, per poi trasmettere l'educazione ai loro alunni. Si tratta, quindi, di inserire nella formazione dei docenti anche questi aspetti specifici. Ma è un discorso che vale per tutte le forze coinvolte". 
Quali sono gli strumenti da usare?
"Di fronte a ogni singolo caso, è indispensabile individuare il contesto nel quale è avvenuta la violenza. Per questo abbiamo deciso di concentrare l'attenzione su quello che si definisce la 'valutazione del rischio': davanti a una donna maltrattata lo strumento di rilevazione (il tipo di domanda da porre, l'atteggiamento da assumere, etc) è fondamentale. Può sembrare banale, ma per capire l'entità del problema, è importante fare le domande giuste. Perciò abbiamo realizzato apposite schede di rilevazione che prima verranno sperimentate e poi applicate".
Quanta parte del problema è legata alla cultura?
"Per tantissimo tempo la figura della donna è stata relegata a ruoli di inferiorità rispetto agli uomini. È necessario cambiare questa visione, ma è un processo lungo, che richiederà molto tempo. Oltre a combattere la violenza, è necessario verificare che esistano per le donne condizioni di pari opportunità. Per esempio, se la vittima della violenza domestica teme di non poter andare via di casa perché non sa se potrà mai essere indipendente, avrà ancora più difficoltà ad uscire da una situazione drammatica come è quella di subire maltrattamenti dalla persona amata. Su questo dobbiamo lavorare con grandissimo impegno e stiamo stringendo i tempi il più possibile per rendere il piano completamente operativo".
I primi a dare un esempio dovrebbero essere i politici, invece...  
"Invece i fatti di attualità dimostrano che troppo spesso non è così. Le offese sessiste rivolte da esponenti politici alle colleghe non solo offendono gravemente la destinataria dell'insulto, ma riportano la figura della donna a quella visione distorta che vogliamo combattere. Anche la comunicazione dei media è importantissima. Perciò, con le diverse associazioni, stiamo studiando una serie di linee guida che ci auguriamo abbiano la maggiore condivisione possibile".
Un piano non solo teorico
"Assolutamente no. Per scrivere un progetto sono sufficienti un paio di giorni, ma non basta buttare giù due idee per risolvere i problemi. È necessario studiarne l'effettiva fattibilità, analizzare le difficoltà e le mancanze, mettere insieme e coordinare soggetti diversi che lavorano a uno scopo comune. Questa è forse la difficoltà maggiore, ma anche la scommessa da vincere".
A che punto siete?
"Le linee generali già ci sono e possiamo dire che siamo alla fase di scrittura. Una volta messo a punto il piano, ci sono alcuni passaggi burocratici e, infine, l'approvazione della Conferenza unificata. Ma questo non significa che alcune parti del progetto non siano già avviate, anzi. Proprio perché vogliamo che sia operativo ed efficace, mentre lo scriviamo possiamo dire che lo stiamo già mettendo in pratica. Per capirci, uno degli obbiettivi sarà quello di realizzare un sistema statistico integrato che contenga i dati relativi ai casi di violenza. Il problema è organizzare le diverse banche dati e individuare quali informazioni contengono e quali, invece, mancano. È un'operazione che abbiamo già avviato". 
E i fondi?
"Per il 2013 erano stati stanziati 10 milioni di euro. La stessa cifra è prevista per ciascuno dei prossimi tre anni. Anche per i Centri antiviolenza il governo ha stanziato fondi che,  per il 2014 ammontano a 7 milioni. Ma il vero passo in avanti è costituito dallo stanziamento permanente di 10 milioni di euro l'anno".
</doc>
<doc id="153" genre="journalism" gender="F">
Gino Strada: "Tanta gente da curare
mentre la pace è ancora lontana"
Il fondatore di Emergency è tornato in Afghanistan. "Ogni mese aumentano i ricoverati e la situazione è drammatica". Per proseguire l'attività c'è bisogno di risorse. Attentati ed esplosioni quasi quotidiani. Da 13 anni sono 3.269.901 le persone assistite. "I politici italiani e di tutto il mondo vengono qui, si fermano nelle basi militari, poi vanno via dicendo che va tutto bene. Non vedono cosa accade nel Paese"
ROMA - Il fondatore di Emergency è tornato a Kabul, dove si trova uno degli ospedali chirurgici aperti per assistere le vittime di guerra. "Ogni mese aumenta il numero dei ricoverati e la situazione sanitaria locale è drammatica". Per proseguire l'attività c'è bisogno di risorse, ma la crisi si fa sentire. Attentati ed esplosioni quasi quotidiani (l'ultimo solo qualche giorno fa a Maydan Wardak, a sud ovest di Kabul, con due morti, più di 90 feriti e la distruzione di un centro medico), un'assistenza sanitaria pubblica praticamente assente e tanta incertezza sul futuro. Questo è l'Afghanistan di oggi, come lo racconta Gino Strada, il fondatore di Emergency che, a Kabul, ha aperto uno dei tre ospedali chirurgici costruiti dall'Associazione fondata nel '94, per curare le vittime di guerra, da qualunque parte arrivino.
"I politici italiani in visita non sanno cosa accade davvero". Dal dicembre 1999 fino alla fine di marzo di quest'anno, sono 3.269.901 le persone assistite da Emergency, negli ospedali e nei 35 posti di primo soccorso e centri sanitari allestiti in tutto lo Stato. Un'attività vasta e complessa, resa ancora più complicata dalle difficoltà economiche e da un clima tutt'altro che pacifico. "La preoccupazione cresce di giorno in giorno - dice Strada - non solo la nostra, ma anche quella del presidente Hamid Karzai, del ministro dell'Interno e di tanti rappresentanti politici che ho incontrato in questi giorni. Negli ultimi dieci anni di guerra, che molti preferiscono chiamare pace, la situazione in Afghanistan è notevolmente peggiorata. Molti politici internazionali, anche italiani vengono qui, ma si fermano solo nelle basi militari. Poi vanno via, dicendo che va tutto bene. Non visitano veramente il Paese, per rendersi conto di com'è la reale situazione e di come si vive qui".
"La guerra ha arricchito molti". Un'enorme differenza tra una piccola parte della popolazione che, anche grazie alla guerra, è riuscita ad accumulare ricchezze smisurate e la maggior parte delle persone che, invece, vive peggio di prima. "Negli ultimi tempi - prosegue Strada - c'è stata l'esplosione di problemi fino a qualche anno fa sconosciuti o marginali: criminalità comune, droga, prostituzione, Aids... A Kabul è pericoloso anche uscire di casa. Per fortuna le nostre abitazioni sono di fronte all'ospedale e la vita di chi è impegnato qui si divide tra casa e lavoro. Le condizioni sono drammatiche, la città è una grandissima centrale militare, con checkpoint ogni 100 metri e fili spinati ovunque. In una condizione come questa, è difficile parlare di pace". Ed è ancora più difficile se si pensa che, ogni mese, il numero di feriti di guerra, invece che diminuire, aumenta, con una media che tocca le 250 unità e con picchi più elevati durante il periodo estivo, quando la gente si muove di più e gli attentati mietono più vittime.  
Tutti i soldi che si spendono. C'è una nota polemica nella voce di Strada quando si inizia a parlare di cifre. "Emergency, per assistere i pazienti e mantenere le strutture in Afghanistan, spende 5,5 milioni di euro l'anno. Le truppe italiane stanziate qui ne spendono un miliardo, ma ancora poco rispetto a quelle Usa, che di miliardi di dollari ne spendono 5 al mese. Quanto si riuscirebbe a fare se queste cifre venissero utilizzate per altri scopi?". La situazione sanitaria locale, poi, è in condizioni pessime. I medicinali sono solo a pagamento e anche l'assistenza ospedaliera è quasi esclusivamente privata: "Strutture pubbliche esistono  -  dice ancora il capo di Emergency -, ma basta metterci piede per rendersi conto dello stato di degrado in cui versano. Medici e infermieri locali sono più interessati a procacciarsi clienti per le loro cliniche private che a offrire assistenza gratuita". 
Si allargano i criteri di ammissione. Anche per questo motivo Emergency, nell'ospedale di Anabah, in Panshir, ha allargato le maglie dei criteri di ammissione, fornendo anche servizi di chirurgia d'emergenza e traumatologia e dando vita, nel 2003, a un Centro di maternità, l'unico specializzato e gratuito in tutta la regione, che conta una popolazione di circa 250 mila persone. "Quando abbiamo deciso di aprire questo centro, avevamo un po' paura di non riuscire a fare breccia in un Paese dove la cultura prevedeva solo nascite in casa  -  racconta Strada -. Invece ora siamo arrivati a 4.200 parti l'anno, con risultati molto buoni sia per la sopravvivenza dei nati che per le madri. La comprensione da parte della popolazione della nostra attività è stata ampia, e la diffidenza iniziale è stata a poco a poco superata. Ora le donne incinte arrivano nel centro, accompagnate dai mariti, per effettuare controlli durante la gravidanza e sono anche stati attivati dei piani di contraccezione per evitare situazioni a rischio".
Ciò che succederà dopo il 2014. Sono 1.200 gli operatori di Emergency in tutto Afghanistan: il resto del personale medico ed infermieristico è costituito da gente del posto, addestrata dagli esperti dell'ong. "Non ce la potremmo fare solo con le nostre risorse - dice ancora Strada - è indispensabile la partecipazione degli afgani, sia per proseguire l'attività del momento, sia in visione di ciò che potrebbe succedere dopo il 2014". Una data, quella del 2014, circondata da incertezza, tra voci di ritiro delle truppe internazionali, che vengono continuamente smentite, e poche garanzie su quanto gli afgani riusciranno a fare, una volta che dovranno gestire la situazione da soli: "Finché c'è occupazione ci sarà guerra - sostiene Strada - i talebani controllano l'80-85% del territorio e la prima città nelle loro mani è ad appena 35 chilometri da qui. Una volta che le forze straniere avranno lasciato il Paese, si vedrà quale sarà l'attitudine degli afgani a gestirsi e come si comporteranno quelli che, finora, hanno soffiato sul fuoco perché questa situazione non si risolva".  
"Cresce il numero dei nostri sostenitori". Emergency, comunque, prosegue nella sua attività, nonostante la guerra e la crisi. "Andiamo avanti grazie alla buona volontà dei cittadini italiani - conclude Strada - sono loro che, con il 5per mille e le donazioni ci supportano nel nostro lavoro. Il numero dei nostri sostenitori cresce sempre di più, segno che c'è una sensibilità profonda per quello che facciamo per aiutare questa gente. Purtroppo, però, la crisi si fa sentire sulle tasche di tutti. L'importante è fare del proprio meglio per continuare ad andare avanti".
</doc>
<doc id="154" genre="journalism" gender="F">
Il Pd e il Pdl moriranno insieme da Napolitano comportamento grave
ROMA - Giorgio Napolitano? Con la richiesta di fare la riforma della giustizia dopo la sentenza della Cassazione sul processo Mediaset ha fatto una cosa gravissima, lanciando un assist al partito di Silvio Berlusconi che non poteva non sfruttarloa proprio vantaggio. Pd e Pdl? Due partiti che insieme «fanno una sorta di gioco erotico estremo» che li porterà alla morte. Roberto Fico, presidente della commissione di Vigilanza Rai e deputato del Movimento 5 Stelle, ospite del videoforum di Repubblica Tv non risparmia frecciate e critiche, rispondendo alle domande inviate in redazione dagli ascoltatori. Il Pdl fa pressing su Napoletano per ottenere una riforma della giustizia. Cosa ne pensa? «Trovo gravissimo che un presidente della Repubblica, dopo la sentenza di condanna a Berlusconi, abbia espresso la volontà di fare una riforma della giustizia e abbia chiesto questo al Parlamento. Secondo noi questoè impossibile. È stato un comportamento poco decoroso per la Repubblica italiana». È possibile immaginare uno scenario di governo che coinvolga il M5S? «Pdl e Pd governano insieme: tutto quello che i giornali scrivono, tutti gli scenari futuri e quello che si dice in tv non sono reali. Berlusconi al momento ha la più grande copertura politica della storia, e a dargliela è il Partito democratico». Dire che il Pde il Pdl sono uguali, sostiene un lettore, è una falsità, perché delle differenze ci sono... «In parte sono d' accordo, perché il Pd è un po' peggio del Pdl. Il Pdl lo conosciamo: sappiamo chi sono e come sono nati, quindi è una forma più trasparente. Il Partito democratico, che dovrebbe essere la sinistra, si è snaturato. Sono loro che governano con un condannato, non noi. Quindi si comportano in una maniera più subdola, strisciante e falsa». Ma le tensioni all' interno del governo non mancano. «Pd e Pdl stanno facendo un gioco erotico molto forte, che si chiama bondage, perché sono estremisti: con un cappio al collo tirano a vicenda e quando uno dei due sta per strozzarsi, l' altro molla. Poi tira l' altro. Alla fine moriranno tutti e due». Tra gli impegni presi dal M5S c' è la riforma della legge elettorale... «In campagna elettorale tutti affermavano di voler cambiare la legge elettorale, ma quando Giachetti (Pd) ha presentato una mozione per l' abolizione del Porcellum e il ritorno al Mattarellum, il Movimento lo ha appoggiato, mentre il Pd ha votato contro la mozione di uno dei suoi deputati. Il Pd però avrebbe il nostro appoggio su una nuova legge elettorale non presidenzialista, che restituisca nuova forza al Parlamento». È il momento di parlare di convergenze con il Pd su alcuni temi? «Ci sono cinque punti che dobbiamo assolutamente approvare: reddito di cittadinanza; finanziamento alle piccole e medie imprese; conflitto d' interessi; legge elettorale e abolizione del finanziamento pubblico ai partiti. Ma le nostre proposte non vengono votate, perché Pd e Pdl non ci credono e perché sono schiavi di un accordo».
</doc>
<doc id="155" genre="journalism" gender="F">
Quando Natale sbarca a Manhattan
Nella capitale mondiale degli affari (e dei consumi), Babbo Natale arriva prima che altrove. Da Macy's all'Empire State Building, una guida allo shopping e alla grande offerta "visuale"
Il calendario dice che la festa più attesa dell'anno è ancora lontana. Ma non se siete a New York. Qui il Natale è già arrivato. E se le prime decorazioni per le strade lasciano solo immaginare in che modo la Grande mela si ‘vestirà' per il gran giorno, tra le vetrine, i negozi e le piccole piazze si respira già l'atmosfera del 25 dicembre.
Dalla fine di ottobre fino al Capodanno, la città che non dorme mai si trasforma in un immenso luna park, pieno di eventi, colori, odori e fantasia. Le luci e le decorazioni per Halloween non si sono ancora spente che già si inizia a pensare al Thanksgiving, il Giorno del Ringraziamento (25 novembre), con la tavola imbandita, il tacchino nel forno, i dolci caramellati e, soprattutto la grande parata organizzata da Macy's, il paradiso dello shopping della 34ma strada (9 piani e oltre 90.000 metri quadri di negozi in grado di lasciare a bocca aperta anche il più disincantato degli appassionati di acquisti) che anche quest'anno porterà, sotto gli occhi di milioni di spettatori, da Central Park West, verso la 42esima Strada, attraversando la Sixth Avenue per arrivare a Times Square, migliaia di palloncini, carri colorati e, naturalmente, Babbo Natale.
Nelle vetrine di Macy's sono comparsi nel lampo di una notte i personaggi del film Miracolo sulla 34ma strada (pupazzi a grandezza quasi umana che sorridono e si muovono) e all'ultimo piano un intero reparto accoglie i clienti con melodie natalizie, migliaia di palline, fili sfavillanti e abeti carichi di decorazioni per tutti i gusti. Qui è praticamente impossibile non trovare  la cosa giusta da mettere sopra o sotto l'albero. 
Ma se al grande magazzino si preferisce il tradizionale mercatino, basta fare un breve tratto di strada e arrivare a Bryant Park Ny Pond, tra la 5th e la 42nd. Piccole baite di legno scuro ospitano merce di ogni genere: gadget e peluche, sciarpe e guanti, popcorn e dolci, decorazioni e originali oggetti  da appendere in casa o in giardino per creare particolari giochi di luce. E per chi allo shopping preferisce il movimento, una piccola, ma attrezzata pista di pattinaggio sul ghiaccio, accoglie spericolati e principianti dalle 10 del mattino fino a notte fonda.
Se, invece, saliti all'ottantaseiesimo piano dell'Empire State Building, siete rimasti colpiti oltre che dall'immensità del panorama e dal milione di finestre illuminate, anche da quello che sembra un minuscolo e popolatissimo ice park tra i grattacieli, non potete non dedicare una serata a uno dei luoghi più famosi di New York: la pista di pattinaggio sul ghiaccio di Rockefeller Center. Perché il grande albero di Natale venga illuminato in diretta tv bisogna aspettare ancora un paio di settimane, ma chi ha intenzione di visitare la città prima che i prezzi inizino a salire, non resterà certo deluso dallo spettacolo che lo accoglie. Tra i 19 palazzi che costituiscono il Rockefeller Center c'è aria di festa: tra una tazza di caffè e un hot dog (i migliori sono sicuramente quelli dei furgoncini a ogni angolo di strada), è facilissimo perdersi tra le sfavillanti vetrine di gioielli e abiti firmati.
Dato che Natale e shopping sono legati indissolubilmente, ma magari non siete pronti a lasciarvi convincere a portare via uno dei meravigliosi diamanti che abbagliano chiunque attraversi il Diamond district (sulla 47a Strada, tra la Fifth Avenue e la Sixth Avenue), spingetevi oltre Times Square e riprendete la Broadway nell'una o nell'altra direzione. Centinaia di negozi di ogni genere espongono oggetti e abiti rigorosamente senza indicare il prezzo, perché in America si sa, si può entrare in un negozio, chiedere il prezzo, toccare e provare tutto e uscire anche a mani vuote senza che nessuno se ne abbia a male.
</doc>
<doc id="156" genre="journalism" gender="F">
Boston, la culla d'America. Molto europea
Tradizione e storia si fondono con innovazione e futuro. Dal Freedom Trail al Quincy Market per conoscere la città protagonista della rivoluzione Usa
Case basse con i mattoni rossi, piccoli negozi nascosti nei sottoscala, birrerie e locali in ogni angolo. E poi viali alberati che, soprattutto in autunno, si illuminano di mille colori, minuscoli e silenziosi cimiteri che si scoprono, quasi per caso, tra gli altissimi palazzi. Boston si presenta così, come un mix di storia e cultura, passato e futuro, tradizione e innovazione. 
 
Per visitare la culla d'America non è necessario molto tempo: spostarsi in metro o in autobus è facilissimo, ma è piacevole anche fare lunghe passeggiate nelle vie che attraversano la città.
Se, poi, si decide di toccare tutti i punti più significativi della rivoluzione americana, la cosa più semplice da fare è quella di percorrere il Freedom Trail (Tour della Libertà), un  itinerario lungo 2 miglia e mezzo, con partenza dal Boston Common (il parco più  antico del Paese) e arrivo a Bunker Hill. Il tour tocca16 siti storici, dura circa 2-3 ore e copre due secoli e mezzo del passato più significativo della storia americana. Anche senza una mappa di Boston (che però è sempre meglio avere con sé), perdere la strada è impossibile: una  lunga linea rossa tracciata sull'asfalto segna il tragitto da seguire e cartelli con descrizioni e cenni storici illustrano il tragitto.
 
E mentre si passeggia tra le chiese, le case in stile inglese e i grattacieli (pochi, a dire la verità, e relativamente bassi se si paragonano a quelli di New York), è d'obbligo dedicare una sosta al Quincy Market, lo storico mercato della città divenuto, ora, un punto di incontro e una delle  attrazioni di Boston. Qui odori, colori e sapori si incontrano e si fondono in un ambiente allegro e familiare, che ricorda molto i mercatini rionali delle città europee. Al Quincy il nostro consiglio è quello di assaggiare la clam chowder soup, la famosa zuppa bianca ai frutti di mare servita all'interno di un panino, usato come recipiente. Ma questa è solo una delle specialità che si possono trovare nei tanti stand all'interno dell'antica struttura. Dai piatti orientali agli hamburger, dal cannolo siciliano alla carne messicana, dalle mele caramellate al kebab, ce n'è davvero per tutti i gusti. 
 
Un ultimo suggerimento: prima di lasciare Boston, cercate di fare un salto al The Cheesecake Factory (115 Huntington Avenue). Dopo sfiziosi antipasti, enormi bistecche e insalate maxi, la cena non può che terminare con uno degli oltre trenta tipi di cheesecake proposti dal menu. Veramente difficile sceglierne solo uno.
</doc>
<doc id="157" genre="journalism" gender="F">
Terremoto L'Aquila, scienziati divisi
sulla sentenza contro la Grandi rischi
Per alcuni esperti americani e giapponesi si tratta di una decisione "pericolosa". Ma per Scientific american "il giudizio non è sugli studi o sulla previsione, ma sulla comunicazione"
ROMA - La condanna degli scienziati italiani della Commissione Grandi Rischi, colpevoli per il tribunale dell'Aquila di aver sottovalutato il pericolo e fornito informazioni "imprecise e incomplete" sul sisma che sconvolse il capoluogo abruzzese ad aprile del 2009, ha aperto all'estero il dibattito tra gli scienziati.
I membri della Union of Concerned Scientists, una influente Ong statunitense, si schierano contro la sentenza, definendola una decisione "assurda e pericolosa" e dicono:"Il presidente Napolitano dovrebbe intervenire". "Dopo che l'Aquila è stata investita da terremoti di piccola intensità, gli scienziati hanno affermato che un sisma di grande potenza era improbabile ma possibile, sottolineando l'incertezza in questo campo", si legge in un comunicato sul sito della Ong. "Quando il forte sisma ha colpito, causando vittime, gli scienziati sono stati messi sotto processo. In quell'occasione l'American Geophysical Union ha messo in guardia sul fatto che le accuse potevano mettere in crisi gli sforzi internazionali per capire i disastri naturali, perché il rischio di un contenzioso scoraggia gli scienziati e i funzionari dall'avvisare il proprio governo o anche lavorare nel campo della previsioni rischi in sismologia".
"Immaginate se il governo accusasse di reati criminali il metereologo che non è stato in grado di prevedere l'esatta rotta di un tornado. O un epidemiologo per non aver previsto gli effetti pericolosi di un virus. O mettere in carcere un biologo perché non è stato in grado di prevedere l'attacco di un orso. Gli scienziati devono avere il diritto di condividere ciò che sanno e ciò che non sanno senza la paura di essere giudicati criminalmente responsabili se le proprie previsioni non si avverano", continua il testo. "Ciò arriva dalla terra natale di Galileo. Crediamo che alcune cose non cambieranno mai", è la polemica conclusione.
"Se fossi stato io lì avrei detto le stesse cose perché non è possibile stabilire quando può verificarsi una forte scossa sismica", è la posizione di Shinichi Sakai, professore associato dell'Earthquake Research Institute di Tokyo, che non nasconde i dubbi per la sentenza. 
Completamente diversa è l'analisi della sentenza fatta da Scientific american: "Il processo non era alla scienza, né alla sismologia né alla capacità o incapacità degli scienziati di prevedere i terremoti. Gli imputati sono stati accusati di aver dato informazioni 'inesatte, incomplete e contraddittorie' sul fatto che le piccole scosse prima del terremoto del 6 aprile potessero rappresentare un avvertimento". Non è stato mai messo in discussione, si legge nel blog, se gli scienziati potessero prevedere o meno i terremoti: sotto accusa è il comportamento degli esperti che, al termine dell'ennesima riunione, non fornirono alla popolazione elementi sufficienti per valutare il rischio: "La scarsa comunicazione è stata una grave mancanza, anche se gli scienziati dividono la responsabilità con il governo italiano". La 'colpa' degli scienziati, dunque, per Scientific american, è quella di aver lasciato che le informanioni alla popolazione arrivassero da persone non esperte. In questo, si legge ancora nell'articolo, parte della responsabilità è del governo che non ha incluso nella Commissioni Grandi rischi qualcuno in grado di comunicare adeguatamente il pericolo.
 
La decisione del giudice dell'Aquila ha lasciato meravigliati gli scienziati svizzeri e molte voci si sono alzate per difendere gli esperti che avrebbero agito secondo i principi scientifici. "In una situazione simile, non mi sarei comportato diversamente dai miei colleghi italiani", ha dichiarato oggi in un'intervista all'Ats Stefan Wiemer, direttore del Servizio sismico svizzero (SED). A suo avviso, è poco comprensibile che gli esperti italiani siano stati giudicati sulla maniera in cui hanno informato dei rischi. "In futuro dovremo comunicare con maggiore prudenza".
</doc>
<doc id="158" genre="journalism" gender="F">
Rugby, Dominguez: "Noi latini non siamo inferiori agli anglosassoni"
L'ex mediano di apertura, che sarà protagonista del Mediobanca Rugby Camp per insegnare ai ragazzi: "Noi siamo più creativi, loro più disciplinati. Ma la Francia è arrivata due volte in finale ai Mondiali"
MILANO - I latini sono poco adatti al rugby? "Assolutamente no, negli ultimi anni in finale ai Mondiali è arrivata due volte la Francia", a dirlo è l'ex mediano di apertura Diego Dominguez che si prepara alla seconda edizione del Mediobanca Rugby Camp. Un'idea per promuovere lo sport giocato con la palla ovale, ma non solo. Infatti, l'obiettivo del nazionale italiano è trasmettere valori come la lealtà, senso di responsabilità, determinazione e gioco di squadra.
Gli anglosassoni sostengono che il rugby non è uno sport per i latini. Lei cosa pensa?
"Dico che su sette Mondiali - dal 1987 al 2011 - la Francia è arrivata due volte in finale. Penso, infatti, che il rugby sia uno sport per noi latini. La scuola anglosassone rispetto a quella latina ti insegna ad avere più disciplina e costanza. Ma, i latini hanno una creatività naturale che negli anglosassoni non ho visto. Abbiamo una formazione differente per arrivare allo stesso risultato: vincere".
Durante il camp di Mediobanca avrà la possibilità di insegnare la cultura 'del rugby' a ragazzi tra i 12 e i 15 anni.
"L'idea è quella di trasmettere valori fondamentali tra cui lo spirito di gruppo. Questo per noi è il secondo anno. La scorsa stagione mi sono trovato il lunedì con un gruppo di ragazzi che non si conosceva, alla fine della settimana abbiamo giocato una partita. Questo vuol dire che in pochi giorni siamo riusciti a creare un gruppo affiatato. Lo stesso obiettivo lo abbiamo per il prossimo camp".
In generale per migliorare serve: rimanere in squadre italiane che disputano nella Lega Celtica oppure andare a giocare in Inghilterra o in Francia?
"Il primo passo per giocare bene è una buona formazione. L'età migliore per far apprendere ad un ragazzo le indicazioni di base per il futuro è tra i 12 e 13 anni. Il problema nasce quando un giovane viene formato male, perché poi è difficile 'pulirlo'. In Italia la formazione non viene ancora fatta come in altri Paesi. Francia e Inghilterra sono i campionati top del mondo, lì la formazione dura anni".
Dei nostri nazionali quale, secondo lei, giocherebbe in grandi squadre?
"Parisse, poi ci sono altri 4-5 giocatori che militano all'estero, fanno parte della rosa, ma nessuno di loro è prima scelta".
Qualche mese fa è stato in Nuova Zelanda e Australia per studiare gli allenamenti di alcune squadre. Quali sono le differenze con gli allenamenti italiani?
"Nell'Emisfero Sud la preparazione è principalmente fisica, si punta molto sulla velocità, poi arrivi a toccare il pallone, questo perché il campionato dura poo. Da noi invece è differente, perché la stagione dura molto di più e giochiamo anche d'inverno su campi pesanti. In generale la preparazione deve essere basate su cose semplici: imparare a tenere in mano la palla, a passare, a placcare con coraggio e a sostenere il compagno".
Quanto è importante per un tecnico tenersi sempre aggiornato?
"E' fondamentale. Io studio molto. Non ho preclusioni. Ho la mente aperta, se una cosa mi piace, vado a vederla e la copio. Perché l'importante 
Rugby, Dominguez: "Noi latini non siamo inferiori agli anglosassoni"MILANO - I latini sono poco adatti al rugby? "Assolutamente no, negli ultimi anni in finale ai Mondiali è arrivata due volte la Francia", a dirlo è l'ex mediano di apertura Diego Dominguez che si prepara alla seconda edizione del Mediobanca Rugby Camp. Un'idea per promuovere lo sport giocato con la palla ovale, ma non solo. Infatti, l'obiettivo del nazionale italiano è trasmettere valori come la lealtà, senso di responsabilità, determinazione e gioco di squadra.
Gli anglosassoni sostengono che il rugby non è uno sport per i latini. Lei cosa pensa?
"Dico che su sette Mondiali - dal 1987 al 2011 - la Francia è arrivata due volte in finale. Penso, infatti, che il rugby sia uno sport per noi latini. La scuola anglosassone rispetto a quella latina ti insegna ad avere più disciplina e costanza. Ma, i latini hanno una creatività naturale che negli anglosassoni non ho visto. Abbiamo una formazione differente per arrivare allo stesso risultato: vincere".
Durante il camp di Mediobanca avrà la possibilità di insegnare la cultura 'del rugby' a ragazzi tra i 12 e i 15 anni.
"L'idea è quella di trasmettere valori fondamentali tra cui lo spirito di gruppo. Questo per noi è il secondo anno. La scorsa stagione mi sono trovato il lunedì con un gruppo di ragazzi che non si conosceva, alla fine della settimana abbiamo giocato una partita. Questo vuol dire che in pochi giorni siamo riusciti a creare un gruppo affiatato. Lo stesso obiettivo lo abbiamo per il prossimo camp".
In generale per migliorare serve: rimanere in squadre italiane che disputano nella Lega Celtica oppure andare a giocare in Inghilterra o in Francia?
"Il primo passo per giocare bene è una buona formazione. L'età migliore per far apprendere ad un ragazzo le indicazioni di base per il futuro è tra i 12 e 13 anni. Il problema nasce quando un giovane viene formato male, perché poi è difficile 'pulirlo'. In Italia la formazione non viene ancora fatta come in altri Paesi. Francia e Inghilterra sono i campionati top del mondo, lì la formazione dura anni".
Dei nostri nazionali quale, secondo lei, giocherebbe in grandi squadre?
"Parisse, poi ci sono altri 4-5 giocatori che militano all'estero, fanno parte della rosa, ma nessuno di loro è prima scelta".
Qualche mese fa è stato in Nuova Zelanda e Australia per studiare gli allenamenti di alcune squadre. Quali sono le differenze con gli allenamenti italiani?
"Nell'Emisfero Sud la preparazione è principalmente fisica, si punta molto sulla velocità, poi arrivi a toccare il pallone, questo perché il campionato dura poo. Da noi invece è differente, perché la stagione dura molto di più e giochiamo anche d'inverno su campi pesanti. In generale la preparazione deve essere basate su cose semplici: imparare a tenere in mano la palla, a passare, a placcare con coraggio e a sostenere il compagno".
Quanto è importante per un tecnico tenersi sempre aggiornato?
"E' fondamentale. Io studio molto. Non ho preclusioni. Ho la mente aperta, se una cosa mi piace, vado a vederla e la copio. Perché l'importante è vincere. Noi latini siamo così".
IL RUGBY NEI PARCHI - Il gruppo Mediobanca dà il via al secondo 'Rugby Camp' in programma dal 29 giugno al 3 luglio e al quale parteciperanno 51 ragazzi dai 12 ai 15 anni. Totalmente gratuito, per partecipare basta 'andare in meta' o iscriversi durante la manifestazione 'Rugby nei Parchi', evento organizzato dal Comune di Milano.
</doc>
<doc id="159" genre="journalism" gender="F">
Inter
Eto'o, una vita tra gol, assist e altruismo
Decisivo contro il Bayern, esempio quasi unico di un fuoriclasse che pensa prima al gruppo. Fuori dal campo, icona contro il razzismo che non rinnega le sue origini: "Vivo in Europa, ma dormo in Africa"
MILANO - Un uomo, un giocatore, una squadra: Samuel Eto'o. Campione di calcio e di cuore. Perché Samuel ha un cuore grande così. Soprattutto quando scende in campo. Il suo obiettivo non è partecipare, ma battere gli avversari. Perché quando si gioca 'lo si fa per vincere', come spesso ama dire ai compagni di squadra prima delle sfide importanti. Come quella di ieri giocata all'Allianz Arena. Dove l'Inter si è presentata in casa del Bayern Monaco sotto di una rete, ma determinata nel ribaltare un risultato come era accaduto soltanto 49 volte nella storia delle coppe europee dal '70-'71. Ed è qui che, come nella finale di Madrid del 22 maggio 2010, Eto'o ha portato sul prato dell'arena di Monaco non solo la sua classe, ma anche il suo altruismo, il suo essere un vero uomo-squadra. E ci ha messo il cuore. Tanto. 
 
Ha trascinato l'Inter alla conquista dei quarti di finale, con un gol e due assist. Perché Eto'o non è un egoista, lui pensa al gruppo. E da attaccante straordinario quale è (252 gol in carriera) riesce a trasformarsi anche in terzino, quando serve. Gioca ovunque, dove c'è necessità, senza discutere. Quando si trova davanti alla porta e vede un compagno messo meglio di lui, gli regala il pallone e lo manda in gol, come ha fatto con Pandev. Anche in questo il camerunense è straordinario. Come lo è fuori dal campo. Impegnato in attività benefiche e costantemente con il pensiero e lo sguardo rivolti verso l'Africa. E al suo Camerun. Che lo ha visto andare via a 15 anni, prelevato dagli osservatori del Real Madrid rimasti folgorati dal suo talento e dal suo essere veloce. 
Quel giorno si sono aperte le porte del calcio europeo, quello che conta. Ma 'Samu', icona contro il razzismo (un giorno, dopo un gol in Spagna, si lasciò andare ad un'esultanza animalesca per rispondere agli insulti del Bernabeu), non ha mai rinnegato le sue origini: 'Vivo in Europa, ma dormo in Africa', il suo leit motiv. E ancora: "Devo correre come un nero, per guadagnare come un bianco". Corre come uno sprinter vero e di soldi ne guadagna tanti (10 milioni a stagione). Ma in due anni di Inter ha dimostrato di meritarseli tutti. E adesso corre per il terzo triplete consecutivo, dopo quelli con il Barcellona nel 2009, che pure lo aveva rinnegato per Ibrahimovic e l'Inter nel 2010. E dell'Italia cosa pensa? 'E' un Paese strano. Chi urla di più, chi fa più casino ha ragione e viene rispettato. Voi italiani amate complicarvi la vita'. Senza dimenticare i fatti del suo Paese: 'L'Egitto, la Tunisia, la Libia chiedono democrazia, lavoro e libertà. Tutto deve accadere nell'interesse di popoli'.
</doc>
<doc id="160" genre="journalism" gender="F">
SERIE A
Sneijder, ottimismo derby
"Fiduciosi nel sorpasso"
Il trequartista olandese verso la partita scudetto del 2 aprile: "A dicembre eravamo sotto di 13 punti, ora siamo a -2. Tutto può cambiare ancora. Il Milan non è in gran forma, ma può riposarsi un po' grazie alla sosta". Ranocchia potrebbe recuperare, per Milito probabile panchina
MILANO - Tutto può cambiare. E' il pensiero di Wesley Sneijder, faro del centrocampo interista. Il giocatore - che sta recuperando una forma ottimale - annuncia a Radio Bnr la sua teoria sul derby della Madonnina, sabato 2 aprile. Una sfida tanto importante da valere quasi lo scudetto e da sconvolgere il vertice della classifica in caso di vittoria dell'Inter, rimescolando tutte le carte. Il trequartista olandese si sofferma sull'ultimo turno di campionato, tappa fondamentale della rincorsa della squadra di Moratti che, con Benitez, rischiava di sprofondare nelle sabbie mobili di metà classifica: "E' stato un grande weekend, perché abbiamo guadagnato tre punti sul Milan". Poi un salto nel passato, a dicembre, periodo nero dell'Inter. "Avevamo uno svantaggio di 13 punti - dice Sneijder - mentre ora siamo a meno due e c'è il derby da giocare. Per noi ogni gara è come una finale". E quindi? La teoria dell'olandese si fonda su una reazione chimica a base di molecole  di ottimismo innescata da Leonardo.
"MILAN NON IN FORMA, MA ORA POSSONO RIPOSARSI" - "Tutto può cambiare di nuovo", sottolinea Sneijder. "Loro - aggiunge - non sono nella forma migliore, non hanno vinto le ultime due partite, anche se ora possono riposarsi un po'. Il derby sarà difficile, ma abbiamo sempre avuto fiducia". Fiducia che in casa Inter significa sorpasso. Quel sorpasso che  tutti sognano da Massimo Moratti, passando per Leonardo, fino ad arrivare ai giocatori. Vincere il derby non vuol dire solo scavalcare il Milan e raggiungere la vetta. I tre punti  del big match hanno un significato ancora più profondo: lanciare l'Inter verso la vittoria del sesto scudetto consecutivo. Un obiettivo che nessuno mai in Italia ha raggiunto. Così come la tripletta, un altro capitolo di una storia firmata da Josè Mourinho. Ora c'è Leonardo a correre per tre titoli.
RANOCCHIA PUO' FARCELA, MILITO VERSO LA PANCHINA - Mentre Sneijder parla del derby, alla Pinetina studiano come bucare la difesa milanista, la meno battuta della serie A (22 i gol subiti). Per la gara del 2 aprile Leonardo non avrà a disposizione Lucio (squalificato). Mentre Andrea Ranocchia, rientrato da Coverciano per il problema al ginocchio che lo ha costretto in tribuna contro il Lecce, è per il momento in dubbio. Alla stracittadina mancano nove giorni, un tempo utile per recuperare il giovane centrale di difesa. Sotto la lente di ingrandimento dei medici c'è anche Diego Milito. Il Principe fermo dal 6 febbraio scorso (quinto infortunio della stagione) dovrebbe farcela almeno per la panchina.
</doc>
<doc id="161" genre="journalism" gender="F">
Inter
La caccia al tecnico continua
"Gasperini? Non è il favorito"
Così il presidente Moratti sull'ex tecnico del Genoa, che dovrebbe incontrare Branca: ''Non è una giornata decisiva. Tecnico italiano o straniero? Ci arriveremo''
MILANO - Work in progress all'Inter. La caccia al tecnico continua. Oggi doveva essere la giornata di Giampiero Gasperini ma poi è arrivata la frenata del presidente Moratti. Anzi, secondo quanto dice il numero uno nerazzurro, non dovrebbe essere la giornata che scioglierà i nodi per la panchina. Moratti frena, almeno a parole: "Gasperini? Ma per favore, vedremo per i favoriti. Vi diremo noi. Oggi non è la giornata decisiva. Tecnico italiano o straniero? Ci arriveremo". Oggi i dirigenti nerazzurri dovevano valutare se il profilo dell'ex Genoa, nato lo stesso giorno di Josè Mourinho, è adatto al dopo Leonardo. Poi, dopo un'attenta valutazione, dovranno relazionare a Massimo Moratti. Che di Gasperini aveva già parlato la scorsa settimana con Enrico Preziosi. La ricerca, dunque, continua. 
Ieri il presidente nerazzurro ha dribblato ogni domanda sul nome del nuovo tecnico: "Chiedete a Branca, io non so". Poi in serata a Sportitalia ha dichiarato: "Il campionato non inizia domenica e non c'è fretta. Capello? Non so molto, so che non è stato un 'no' dettato dalla volontà del tecnico ma dalla FA. Preferirei non andare su un allenatore che ha una situazione contrattuale in essere", poi aggiunge: "Gasperini? Ho letto, ma non so nulla". Stamane solito disco: ''Preoccupati per la scelta dell'allenatore? Ma che preoccupati, sarete preoccupati voi". 
LA LISTA DEI NO - L'elenco dei tecnici che hanno detto no all'Inter diventa di giorno in giorno più corposa. Dopo Marcelo Bielsa che ha dovuto declinare per motivi personali, ci sono Villas Boas e Capello. L'affare che avrebbe dovuto portare il portoghese in nerazzurro è saltato a causa della clausola di rescissione. L'Inter, che per averlo avrebbe dovuto pagare al Porto 15 milioni, si è tirata indietro. Mentre a bloccare Fabio Capello è stata la Federazione calcio inglese (FA) che ha rimbalzato la richiesta di liberare il ct. Capitolo a parte per Sinisa Mihajlovic. Il serbo attende di firmare con l'Inter. Ma, i continui comunicati ribadiscono che Mihajlovic è il tecnico della Fiorentina. A Milano non sono poi così certi.
</doc>
<doc id="162" genre="journalism" gender="F">
Tra Grasso e pm impegnati in aula ancora scontro sui nuovi pentiti
PALERMO - Il "pentito doc" e l' "aspirante dichiarante" riattizzano malumori e disagi mai sopiti a Palazzo di giustizia. Gestione non facile e soprattutto poco condivisa quella dei due ex fedelissimi di Bernardo Provenzano, Nino Giuffrè e Pino Lipari, che il procuratore Piero Grasso tiene saldamente nelle sue mani. Poco deve essere cambiato in questi ultimi mesi dalle minacciate e poi ritirate dimissioni dei procuratori aggiunti Roberto Scarpinato e Guido Lo Forte, in un primo momento esclusi dagli interrogatori di Giuffrè, tutti condotti personalmente da Grasso, dal suo aggiunto Sergio Lari e dai sostituti Lia Sava e Michele Prestipino. Vero è che al cospetto del nuovo pentito sono stati ammessi anche altri magistrati della Dda, ma la circolazione delle notizie all' interno dell' ufficio continua a fare acqua se, come è successo ad esempio martedì, i due pm del processo Dell' Utri hanno ricevuto solo ad udienza già iniziata tre nuovi verbali di interrogatorio resi da Giuffrè a Grasso e ad altri colleghi parecchio tempo prima, il 25 settembre il primo, il 18 ottobre il secondo, l' 11 dicembre il terzo. Tre mesi in cui Antonio Ingroia e Domenico Gozzo sono rimasti all' oscuro di quanto dichiarato su un loro imputato dal pentito che avevano chiamato a deporre in aula alla ripresa del processo, il 7 gennaio. Alla richiesta di trasmissione degli atti, avanzata il 23 dicembre, Ingroia e Gozzo hanno avuto risposta solo alle 11.30 di martedì 7 gennaio, quando il pentito era già seduto nella sua "postazione segreta" per la deposizione in videoconferenza e mentre il collegio di difesa Dell' Utri protestava per il comportamento "poco corretto" dell' ufficio del pubblico ministero che non aveva depositato in tempo utile atti indispensabili per l' interrogatorio. Un "incidente" che ha rischiato di far saltare l' audizione di Giuffrè ma che soprattutto potrebbe ripetersi in altri processi, a cominciare da quello a Giulio Andreotti che il 16 e 17 gennaio prossimi "attende" la deposizione di Giuffrè. Forse è anche per questo che ieri mattina il procuratore generale Salvatore Celesti ha convocato Grasso. Per uno scambio di vedute sulle perplessità avanzate dal procuratore sulle dichiarazioni di Pino Lipari, ufficialmente, ma probabilmente anche per sapere se, dall' ultima udienza del processo Andreotti ad oggi, la Procura della Repubblica abbia raccolto altre dichiarazioni di Giuffrè o di Lipari che i due pm d' udienza al processo d' appello, Daniela Giglio e Annamaria Leone, farebbero bene a conoscere possibilmente prima del 16 gennaio. Dalla lettura dei giornali di ieri Celesti ha appreso, ad esempio, che Lipari avrebbe reso dichiarazioni esplosive, affermando di aver saputo direttamente da Bernardo Provenzano nel '99 che il senatore a vita sarebbe stato incastrato da un complotto politico giudiziario ordito dall' ex procuratore di Palermo Giancarlo Caselli e dall' ex presidente della Camera Luciano Violante. Lipari avrebbe anche "escluso" il famoso bacio tra Andreotti e Riina raccontato da Balduccio Di Maggio asserendo che, se mai avesse dovuto incontrare il sette volte presidente del Consiglio, il capo dei capi di Cosa nostra si sarebbe portato dietro lui, suo "consigliori" politico, e non certo Di Maggio, poco più che un autista. Dichiarazioni che, al momento, restano "patrimonio" esclusivo dei vertici della Procura di Palermo.
</doc>
<doc id="163" genre="journalism" gender="F">
L' Italia riporta ad Atene un fregio del Partenone
PALERMO - Non è che un frammento, un piede della dea Peitho che si intravede sotto il bordo della tunica. Trentacinque centimetri per trentacinque, parte del fregio del lato est del Partenone. Ma basta per rilanciare l' antico braccio di ferro per la restituzione ai paesi d' origine di pezzi pregiati del patrimonio archeologico finiti, nel corso degli ultimi due secoli, nei musei di tutto il mondo. Come il piede della dea della Persuasione, appunto, frammento originale esposto in bella mostra in una teca della sedicesima sala al primo piano del museo regionale archeologico Salinas a Palermo. Donato nella prima metà dell' Ottocento all' allora Reale Università insieme all' intera collezione Fagan, da un diplomatico inglese morto in Sicilia. Adesso, dopo un secolo e mezzo, quel frammento potrebbe tornare in Grecia. Portato ad Atene direttamente dal presidente della Repubblica Carlo Azeglio Ciampi nella visita prevista per il prossimo 6 novembre. Un gesto «di amicizia» che darebbe il là alle autorità elleniche per rilanciare in grande stile la campagna per la restituzione di una fetta più consistente del Partenone, i cosiddetti marmi di Elgin, pezzo forte della sezione dell' antica Grecia in mostra al British Museum di Londra che il Museo dell' Acropoli di Atene rivendica da tempo ma che l' Inghilterra non ha alcuna intenzione di cedere. A preparare la partenza del frammento del fregio ospitato a Palermo è uno dei consiglieri del Quirinale, Louis Godard, accademico dei Lincei, consulente per la conservazione del patrimonio archeologico, in ottimi rapporti con le autorità di Atene. Godard ha già preso contatti con l' assessore alla Cultura della Regione siciliana, Fabio Granata, che ha fornito la sua disponibilità a firmare un decreto congiunto con il ministero dei Beni culturali per dare il "passaporto" al piede della dea Peitho. La restituzione del frammento non sarebbe però "a perdere". In cambio, il Museo dell' Acropoli donerebbe al Salinas un altro reperto e si impegnerebbe ad organizzare una grande mostra in Sicilia. E per la Regione sarebbe anche una mossa politica sulla quale fare leva per spingere sulla restituzione di un pezzo di inestimabile valore come la Venere di Morgantina, sottratta da trafficanti senza scrupoli e finita al Paul Getty Museum in California. Ma la ventilata cessione del frammento del fregio del Partenone provoca una levata di scudi da parte di studiosi e archeologi. A cominciare da Francesco D' Andria, grecista e archeologo, da mesi alla guida di una missione italiana in Turchia, nell' antica Hierapolis, una delle città-spettacolo dell' Asia minore. «è una battaglia persa e sbagliata. Quel pezzo, come i più celebri marmi di Elgin, appartengono ormai al patrimonio culturale europeo. La sua restituzione creerebbe un precedente pericoloso. Che rischierebbe di far esplodere tutti i musei europei: la Francia dovrebbe ridarci la Gioconda, la Russia i sarcofagi romani conservati all' Hermitage di San Pietroburgo. sarebbe la totale destabilizzazione del sistema museale europeo». Contraria anche la direttrice del Museo Salinas di Palermo Rosalia Camerata Scovazzo. «Chiariamo, un conto sono i reperti trafugati negli ultimi decenni, quando già erano in vigore le leggi di tutela del patrimonio artistico, oggetto di traffici illeciti e lucrosi dei mercanti, un conto sono - come in questo caso - i pezzi provenienti da collezioni private messe insieme uno o due secoli fa. Questi sono pezzi che fanno la storia anche dei paesi che li hanno raccolti».
</doc>
<doc id="164" genre="journalism" gender="F">
Un nobile contadino che dice sempre la verità
Un uomo innamorato, letteralmente innamorato, della natura: la sua terra, i cavalli, gli animali. Un uomo di «buonissimi sentimenti». Un uomo retto, nel senso più vero del termine, profondamente rispettoso dei valori della famiglia. Insomma, un uomo fuori dal tempo. Il ritratto «bucolico» di Pietro Pottino, rampollo di nobili natali, figlio del marchese Enrico Pottino di Irosa, disegnato dagli amici di vecchia data, fa a pugni con il kit da killer, peraltro sprovveduto, che gli è stato trovato addosso domenica pomeriggio quando, insieme al figlio del suo fattore, girava tra via Notarbartolo, via Libertà e via Marchese di Villabianca a bordo di una moto di grossa cilindrata. Rubata così come la pistola che impugnava, una Beretta parabellum calibro 9 con il numero di matricola abrasa. Lo stupore del marchese Enrico è lo stesso di quanti conoscono bene Pietro. «Per carità, è indifendibile. Se gli hanno trovato addosso quella roba? Ma che voleva fare, Pietro non farebbe mai del male a nessuno. Qualcosa dovrà dire e sicuramente dirà la verità». Non è uomo da mediazioni, da zone d' ombre, da mezze verità, Pietro Pottino. è uno tutto d' un pezzo, che distingue tra bianco e nero. E qualcosa di "nero" deve averlo fatto uscire fuori di testa. Impensabile per tutti che quel ragazzo imbattibile nel raccontare barzellette una domenica di settembre abbia deciso di rovinare la sua vita (e forse quella di qualcuno altro) vestendo i panni del killer. Dalla «bella gioventù» della nobiltà e della borghesia cittadina, Pietro Pottino è sempre rimasto lontano. Tranne gli studi al Gonzaga, dove ha conseguito la maturità scientifica, non si può certo dire che il giovane marchese sia stato un frequentatore di locali, feste e salotti. Già dopo le scuole, Pietro aveva deciso di dedicarsi anima e cuore alla sua campagna, quella grande tenuta di famiglia della vecchia zia Maria Pottino Giacone, in contrada San Giovanni tra Petralia e Camporeale. Lì era cresciuto insieme alle sorelle Giulia e Paola, alle quali è molto legato con un rapporto che gli amici ricordano come molto «protettivo». Come molto «rispettoso» è sempre stato nei confronti dei genitori, l' anziano marchese Enrico, ex funzionario della Comunità europea, e la signora Anna. La vita sociale non fa per lui. Poca vita sociale, pochi cinema, pochissimi ristoranti. Non si può dire certo che Pottino amasse le luci della città. Stava lontano dai circoli, a cominciare dall' Albaria di Mondello, il club nautico del cugino Vinci Pottino e del cognato Vincenzo Baglione, che ha sposato sua sorella Giulia. Nessuno l' ha mai visto neanche a «Monaco di mezzo», l' agriturismo dei cugini Vinci ed Ettore, a Resuttana, spesso frequentato dalla gioventù palermitana. Pietro amava stare nella «sua» campagna. Gli amici di un tempo ricordano memorabili serate a raccontare barzellette. «Pietro può sembrare un ragazzo chiuso, poco socievole, ma ha un suo senso dell' humour, nessuno sa raccontare barzellette come lui». La maglietta bianca che indossava domenica pomeriggio sotto la tuta mimetica bianca e grigia è la sua «divisa». Di semplicissime magliette bianche, Pietro Pottino ha i cassetti pieni. «Nonostante potesse permetterselo, Pietro non ha mai amato i bei vestiti. Sempre jeans e maglietta bianca, è un ragazzo spartano, che non ama certo le etichette», dice un' amica. Insomma, un uomo semplice, un nobile contadino che porta sul volto e sulle mani il segno del sole e del lavoro dei campi. La foto segnaletica pubblicata ieri su tutti i giornali ritrae il volto di un uomo vissuto, non certo di un giovane della Palermo-bene. Un «campagnolo» che non ha mai conosciuto la violenza, dicono senza alcun dubbio gli amici. «Pietro non ha mai fatto male a una mosca, non è uno irascibile, rissoso, neanche da ragazzini - quando pure può capitare di risolvere certe questioni con le mani - lo ha mai fatto». Del Pietro degli ultimi tempi, però, non sa molto nessuno. La separazione con la moglie Antonella, 39 anni, scuole alle Ancelle, ragazza carina e vivace che non condivideva con lui l' amore assoluto per la campagna, era stata consensuale. Ma molti dicono che Pietro fosse turbato dalla lontananza dei suoi figli che avrebbe voluto vedere crescere nelle terre di famiglia. Antonella, però, che aveva accettato di trasferirsi a Petralia, si era stancata di vivere in isolamento, il loro rapporto si era guastato e lei se ne era tornata in città con i bambini. E le amiche di lei sussurrano di violenze fra le mura di casa: più d' una volta lui l' avrebbe picchiata.
</doc>
<doc id="165" genre="journalism" gender="F">
La protesta dei poliziotti contro il taglio delle scorte
PALERMO - Una fiaccolata di solidarietà ad agenti di polizia e magistrati «vivi» con un sindaco di Forza Italia in prima fila. Giudici e poliziotti lanciano da Palermo una vertenza nazionale sui tagli alle scorte. Se l' intesta il sindacato di polizia SilpCgil. «Partiamo da Palermo - spiega il segretario nazionale Claudio Giardulla- perché è il banco di prova delle politiche nazionali sulla sicurezza e sulla legalità». E, a sorpresa, in prima fila con la fiaccola in mano ci sarà anche il neosindaco di Palermo, Diego Cammarata, forzista doc che si propone anche come mediatore con il ministro dell' Interno e collega di partito Claudio Scajola. «Gli agenti di polizia di Palermo - dice Cammarata - avranno sempre il loro sindaco al fianco, per qualunque iniziativa. E se organizzeranno una fiaccolata io sarò in prima fila con la fascia tricolore. Sono disponibile ad appoggiare qualunque richiesta che arrivi da Palermo indirizzata al ministero dell' Interno». A fianco degli agenti vivi dunque e non solo a ricordare le vittime della mafia, perché - dice il segretario della Silp Cgil - «la riduzione delle scorte a chi lotta contro la criminalità organizzata è un messaggio inquietante di chiaro disimpegno dello Stato, ma anche di isolamento nei confronti di chi sta in prima linea». Critiche per i tagli, ma anche per le nuove modalità dei servizi di tutela: in divisa e su auto d' ordinanza, dunque non blindate. Norme che avrebbero dovute essere applicate anche a Palermo già da ieri, ma le divise per gli agenti sono rimaste negli armadi. «Questione di giorni, aspettiamo solo l' input da Roma», dice il questore Francesco Cirillo. Obietta Giardullo: «Con l' agente di scorta in divisa si fa un passo indietro. Fa abbassare il livello di protezione e di capacità di reazione, per questo non va indossata». Più prudente un altro sindacato di polizia, il Siap, preoccupato che «le polemiche indeboliscano le istituzioni e aumentino il rischio di fermenti estremistici in una disputa che sta assumendo l' aspetto di un vero scontro tra poteri politicamente contrapposti». A fianco di giudici e poliziotti l' ex presidente dell' Antimafia Giuseppe Lumia: «Non garantire scorte adeguate ai magistrati impegnati nella lotta alla mafia è il segno di un preoccupante cedimento del governo del Polo su questo fronte». Decisamente dall' altra parte della barricata il segretario nazionale del Libero sindacato di polizia, Antonio De Lieto. «Ancora troppe scorte inutili, ancora troppi sprechi: basta con i privilegi, più poliziotti a tutela della gente».
</doc>
<doc id="166" genre="journalism" gender="F">
A 10 anni dalla strage di Capaci arriva il verdetto della Cassazione
Nel decimo anniversario della strage di Capaci, l' eccidio di Giovanni Falcone, Francesca Morvillo e gli uomini della scorta potrebbe avere definitiva giustizia. Approda infatti il prossimo 30 maggio, davanti alla Corte di Cassazione, la sentenza emessa dalla Corte d' assise d' appello di Caltanissetta contro i boss di Cosa nostra accusati di avere ordinato ed eseguito la strage. Una raffica di ergastoli e di condanne pesantissime che vede però ancora aperto il fumoso capitolo sui cosiddetti mandanti occulti. Ad indagare ancora sull' estate delle stragi potrebbe anche essere la nuova commissione parlamentare antimafia, ieri alla sua prima seduta. Lo hanno chiesto ieri i deputati diessini Massimo Brutti e Giuseppe Lumia. «Bisogna avviare una indagine sulle stragi mafiose, per capire il significato di quell' attacco e per capire anche se è possibile che quelle condizioni si possano riprodurre», ha detto Brutti rilanciando l' allarme sollevato sabato a Palermo da Luciano Violante. «La mafia - ha detto Brutti - non ha avuto i vantaggi che si aspettava da certe previsioni garantiste, soprattutto per i detenuti, e questo può dare spazio ad una ripresa dell' ala più militare». Anche l' ex presidente dell' Antimafia, Giuseppe Lumia, ha sottolineato che «sotto la guida di Bernardo Provenzano, Cosa nostra si è ristrutturata, ha attraversato uno dei periodi peggiori della sua storia, si è reinserita nel giro degli affari. E questi sono i vantaggi ottenuti dalla gestione di Provenzano. Ma tra gli svantaggi bisogna senz' altro inserire il fatto che non ha ottenuto un miglioramento nelle condizioni carcerarie per i boss mafiosi. E questo potrebbe provocare ulteriori problemi. Dieci anni dopo la strage di Capaci - ha aggiunto Lumia - la politica deve avere il coraggio e la determinazione per capire cosa è avvenuto in quegli anni, i collegamenti e le eventuali coperture, a cominciare da quelle di cui gode Provenzano». D' accordo sulla opportunità di un' indagine dell' Antimafia, anche se di segno totalmente opposto, i parlamentari di An Enzo Fragalà e Nino Lo Presti. «Quale fu l' ultima indagine portata avanti da Falcone poco prima di morire nella strage di Capaci? Perché andò in Russia? - si chiedono -. E' arrivato il momento di capire quale fosse l' ultima indagine portata avanti da Falcone, un' indagine che lo convinse della necessità di richiedere valigie di documenti dell' ex Pcus riconducibili al Pci che in Italia non giunsero mai per la sua prematura e tragica scomparsa».
</doc>
<doc id="167" genre="journalism" gender="F">
' MORIRE SENZA PREVIDENZA ... '
CEFALU' - Gli amici di un tempo lo ricordano così: "Era uno come noi, che ha cominciato a cercare lavoro nei campi e nell' edilizia quando era ancora un ragazzino. E che, come tanti di noi, alla fine ha scelto di fare l' emigrante. Ha vissuto per il lavoro e chi, per quello che aveva fatto, avrebbe dovuto garantirgli la vecchiaia, invece lo ha ucciso". A Cefalù, ai funerali di Antonio Pellerito, morto suicida sabato scorso dopo che l' Inps gli aveva revocato la pensione di invalidità con la quale campava la famiglia, stretta accanto alla vedova e ai quattro figli c' è tanta gente, pensionati, lavoratori, disoccupati, i compagni di scuola di quella bambina alla quale il padre voleva assolutamente dare un' istruzione. Tutta gente che conosce il dramma di mandare avanti una famiglia con poche centinaia di migliaia di lire al mese. Una vita alla ricerca di un lavoro, quella di Antonio Pellerito, un lavoro qualunque, nella sua terra, ma anche all' estero. Vent' anni di sacrifici da emigrante, mille mestieri, anche i più duri, per consentire alla famiglia di tirare avanti con dignità. Una moglie, quattro figli, tutti senza lavoro, tutti a carico suo. Troppo per un uomo ormai inabile a svolgere lavori troppo pesanti per quella malformazione al cuore che, con l' età, comincia a dargli seri problemi. Anche la vita all' estero diventa impossibile: per Antonio Pellerito e la sua famiglia non c' è altra via d' uscita che il ritorno al paese natale, Cefalù, perla del turismo, a 30 chilometri da Palermo, e fare affidamento su quella pensione di invalidità che l' Inps gli aveva riconosciuto. Settecentomila lire ogni due mesi, una miseria, ma che unita a qualche lavoretto saltuario consentiva a quella famiglia di sedersi a tavola ogni giorno. Storie di un emigrante come migliaia e migliaia ha prodotto la Sicilia, una vita grama conclusasi con un colpo di pistola alla tempia, sparato con quell' arma che era la sua passione, dopo che l' unica forma di sostentamento gli era stata revocata tre mesi fa dall' Inps che non riteneva più sufficiente il grado di invalidità riconosciuto a quell' uomo. Una umiliazione insopportabile dopo trent' anni passati alla ricerca di un lavoro: l' arte di arrangiarsi da ragazzo in una terra senza speranza, poi a 30 anni il matrimonio con una ragazza giovanissima, Rosa Martorana. E immediata la decisione di lasciare la Sicilia, l' Italia nella speranza di costruirsi un futuro ed una famiglia all' estero. In Francia, facendo prima l' operaio, poi il muratore, quindi il carpentiere, l' operaio in fabbrica, qualsiasi lavoro trovasse, Antonio Pellerito costruisce la sua famiglia, ma non il futuro. Con Giovanni, Nicola e Annamaria, che oggi hanno 26, 23 e 21 anni, la vita, anche all' estero, è davvero pesante. Quando arriva l' ultima bambina, Antonio Pellerito decide che è meglio tornare in Sicilia. A Cefalù, l' unico lavoro che trova, compatibile con i suoi problemi di cuore, è quello di operaio stagionale alla Forestale. Decide di presentare richiesta di pensione di invalidità e l' Inps la accoglie. Negli ultimi dieci anni, tra quelle settecentomila mila lire ogni due mesi e il lavoro stagionale, la famiglia riesce a vivere decorosamente. Poi, improvvisamente, la scorsa estate, l' Inps invia una visita fiscale e la percentuale di invalidità riconosciuta a Pellerito non è giudicata tale da dargli diritto alla pensione. Tre mesi fa la revoca definitiva che fa uscire di testa l' uomo. In preda ad un gravissimo esaurimento nervoso, Pellerito viene ricoverato in una casa di cura. Poi torna a casa. Ma con un chiodo fisso nella mente: "Se non mi ridanno la pensione mi ucciderò". Con questa frase, per settimane, minaccia moglie e figli, che oggi non riescono a darsi pace. Giovanni, il più grande, sposatosi da qualche tempo, Nicola, Annamaria e Marcella, la più piccola, 11 anni appena, insieme alla madre Rosa, accarezzano la bara e singhiozzano: "Perché l' hai fatto, perché?". I due ragazzi più grandi, 26 anni Giovanni, 23 anni Nicola, entrambi nati in Francia dove Antonio Pellerito e la moglie erano emigrati trent' anni fa, si sentono quasi colpevoli di quel gesto. Anche loro disoccupati, davano il loro contributo al bilancio familiare con qualche lavoretto saltuario, operaio, muratore, cameriere. Ma i soldi non bastavano mai. "Senza quelle settecentomila lire non ce l' avremmo mai fatta a tirare avanti e papà lo sapeva", dicono in lacrime. "Erano almeno due mesi che minacciava di farla finita se non gli avessero ridato la pensione - ricordano - ma noi, la mamma, cercavamo di fargli coraggio, gli dicevamo: vedrai ce la ridaranno, perché tu sei veramente inabile a certi lavori. Lui era malato veramente, sa, una malformazione congenita al cuore, mica se l' era inventata, i medici gliela avevano certificato, ma adesso per l' Inps non andava più bene. Era troppo poco, forse volevano che morisse prima di dargli quella misera pensione. Ma noi non credevamo che lui l' avrebbe fatto veramente".
</doc>
<doc id="168" genre="journalism" gender="F">
' FURONO LE BANCHE A GETTARMI NELLE MANI DI QUEI BANDITI'
PALERMO - Nessuno avrebbe mai pensato che anche lui, uno dei più stimati antiquari della città, un nome noto da generazioni, avrebbe finito con il ricorrere agli strozzini. Oggi il suo negozio è ancora aperto, ma pochi sanno il dramma che si cela dietro quei pezzi pregiati in bella mostra. Lui, 60 anni passati, moglie e due figli, ha provato anche a farla finita. Ci ha pensato e ripensato, non ne ha avuto il coraggio e ieri ha visto partire dalla stazione di Palermo il treno antiusura che, facendo tappa in sette città d' Italia (questa mattina sarà a Reggio Calabria) percorrerà tutta l' Italia per sensibilizzare l' opinione pubblica sul problema dell' usura. Quanto ha chiesto agli usurai? "Trecento milioni. Mi servivano per affrontare un' emergenza. Avevo bisogno di liquidità immediata e in quel momento ho commesso l' errore che ha rovinato la mia vita. Mi sono rivolto ad uno strozzino. Mi hanno dato 300 milioni sull' unghia". Che tasso di interesse le hanno chiesto? "Fate un po' voi i conti. Ho preso 300 milioni e ho già restituito 2 miliardi e mezzo. Sono arrivato a pagare interessi di 15 milioni alla settimana e non ho ancora finito". Per questo ha deciso di denunciare il suo usuraio? "Per questo, ma non solo. Ho capito subito che non ce l' avrei mai fatta a restituire quei soldi con quei tassi di strozzinaggio. L' unica strada era ottenere un prestito in banca, ma non ce l' ho fatta. Anzi sono state proprio le banche a spingermi fra le braccia degli usurai. Senza mezzi termini, in più di un istituto di credito, mi hanno aperto le braccia e mi hanno detto: ' Si rivolga ai privati' . E chi sono i privati se non gli usurai?". E' stato allora che si è rivolto alle forze dell' ordine? "Sì, in quel momento mi sono sentito meglio. Ma in realtà non è cambiato nulla. Anzi, dopo la denuncia, le banche mi hanno chiuso definitivamente la porta in faccia. Ero considerato un soggetto a rischio, nessuna mi ha concesso un fido minimo". E intanto il suo usuraio? "Una beffa. Lui continua a girare in città sulla sua Bmw: è stato denunciato, ma a piede libero. Sono ancora in attesa del procedimento penale ma nel frattempo, colmo della beffa, lui mi ha denunciato in sede civile e io ho dovuto già sborsare altri 50 milioni". E questo treno antiusura le ridà fiducia? "Sicuramente sì. In questo momento, pur tra mille problemi, mi sento di rivolgere un appello a tutte le persone che stanno nelle mie condizioni. A loro dico: non gettate la spugna, non uccidetevi, dobbiamo andare tutti avanti e denunciare i nostri strozzini. Con la speranza che lo Stato, le banche, ci aiutino a venire fuori da questo circolo vizioso dal quale nessuno di noi, da solo, può uscire".
</doc>
<doc id="169" genre="journalism" gender="F">
' PRINCIPESSA RICONOSCI CHE SONO TUO FIGLIO ... '
AGRIGENTO - Gli ingredienti per una favola d' altri tempi ci sono tutti: la principessa caduta in disgrazia e incapace di intendere e di volere, il figlio della vergogna, il mezzadro infedele, la nutrice che in punto di morte rivela al figlio adottivo il suo grande segreto. E dal libro di favole la storia venuta fuori a Canicattì, ricco paesone dell' Agrigentino, è già rimbalzata nelle aule di giustizia dalle quali il presunto erede del nobile casato dei Testasecca spera di ottenere il riconoscimento della maternità e i diritti sul patrimonio di famiglia. Una battaglia che rischia di inciampare subito sulla sentenza della Consulta che ha appena stabilito che per effettuare l' esame del Dna, unico modo per accertare la maternità, è necessario il consenso degli interessati. Il protagonista di questo "giallo" nobiliare, un eccentrico professore quarantottenne, Benedetto Buscemi, ha già chiesto di effettuare la prova del Dna. Un' intenzione che rischia di finire nel nulla visto che la donna che lui ha individuato come la madre naturale, la principessa Letizia Rindone, unica erede dell' antico casato dei Testasecca di Canicattì, soffre di gravi problemi psichici, tanto che la procura della Repubblica di Agrigento ha avviato una procedura di interdizione e ha già nominato un tutore. Chiusa nella sua antica casa di Canicattì, dalla quale negli ultimi anni non è uscita quasi mai, la principessa non è in grado di parlare. Ha incontrato due o tre volte quello che dice di essere suo figlio, nato quando lei aveva solo 16 anni, frutto del peccato di un amore giovanile, ma non ha mai dato segno di volerlo riconoscere. Lui, il presunto erede non si dà per vinto. E' deciso ad andare fino in fondo nella sua battaglia per il riconoscimento della maternità ma anche per i diritti sul patrimonio miliardario del casato del quale si sarebbe impossessato una famiglia di mezzadri che, ancora oggi, accudiscono la principessa nel palazzotto nobiliare di Canicattì in cui vivono ormai da oltre venticinque anni. E mezzadri dei Testasecca erano anche i due anziani contadini che, fino a qualche mese fa, Benedetto Buscemi ha creduto fossero i suoi veri genitori. Fino a quando, sul letto di morte, la madre adottiva non gli ha rivelato il suo segreto: "Non sono io la tua vera madre. A metterti ad mondo è stata una principessa". Scioccato dalla rivelazione, Benedetto Buscemi non ha impiegato molto tempo ad individuare la sua vera madre nella principessa Letizia Rindone di Testasecca, una donna, oggi sessantaquattrenne, che dopo averlo partorito quando era ancora minorenne, avrebbe poi evitato lo scandalo di quel figlio indesiderato affidandolo ad una nutrice. Ora il presunto figlio della principessa rivuole indietro anche il patrimonio di famiglia. Per questo ha subito denunciato il mezzadro Vincenzo Di Gloria Il Grande e tutta la sua famiglia, accusandola di circonvenzione di incapace. Il gip di Agrigento Domenico Zeno ha rinviato a giudizio l' intero nucleo familiare. L' inizio del processo è fissato per la fine di gennaio, ma il figlio naturale della principessa non ci sarà. La sua richiesta di costituzione di parte civile, infatti, è stata rigettata dal giudice: Benedetto Buscemi dovrà prima dimostrare di essere veramente il figlio di Letizia Rindone. Sempre che adesso la legge gli consenta la prova del Dna.
</doc>
<doc id="170" genre="journalism" gender="F">
Torino, prof rimprovera un alunno e i genitori vanno a picchiarlo a scuola
È accaduto all’istituto Russell-Moro. L’insegnante aveva sanzionato un ritardo
TORINO - Malmenato dai genitori di un alunno che aveva rimproverato. È ancora sotto choc l’insegnante dell’istituto tecnico commerciale Russell-Moro di Torino, «colpevole» di aver rilevato e sanzionato il ritardo di uno studente. I genitori del ragazzo, denunciano i Cobas Scuola, si sono precipitati a scuola e hanno preso a pugni il professore. «Questo non può e non deve essere liquidato come un fatto folkloristico - spiega la sigla sindacale di base - Siamo di fronte ad un crescendo di comportamenti analoghi fra di loro strettamente uniti dalla riduzione delle scuole ad aziende che devono soddisfare una clientela e del loro personale ad addetti a questo soddisfacimento. Il diffondersi di queste pratiche di violenza inoltre mette in evidenza uno stato generale di disagio. Non dimentichiamo la rilevantissima diffusione del burn out fra gli insegnanti che sono la categoria più colpita. Un problema che va affrontato in radice, con adeguati investimenti nell’edilizia, nelle strutture, nella consistenza e nelle retribuzioni del personale, pena la sempre più veloce trasformazione di molte, troppe scuole, in veri e propri ghetti».
</doc>
<doc id="171" genre="journalism" gender="F">
Via Cernaia, commercianti all' attacco 'Assurdi i lavori in questo periodo'
SI LAMENTANO i commercianti che devono fare i conti con il cantiere di via Cernaia: il Comune assicura che i lavori finiranno prima di Natale ma non prevede alcun sgravio fiscale: «La legge - spiega l' assessore alla Viabilità Maria Grazia Sestero - parla chiaro. Per poter concedere le esenzioni ai commercianti il cantiere deve durare almeno sei mesi. Non è certo il caso di via Cernaia: lì rimarrà non più di sessanta giorni e non è stata interrotta la circolazione. Tutto sarà finito per il 30 novembre: anzi, cercheremo di accelerare i tempi». I lavori portati avanti da Gtt, servono a cambiare i binari e a rifare la pavimentazione in alcuni tratti della strada. Dallo scorso 9 settembre il cantiere occupa la parte centrale di via Cernaia, tra via Avogadro e corso Vinzaglio. «Un calvario» secondo alcuni commercianti. «Abbiamo subito un calo delle vendite - dice Giuseppe Crivello della pasticceria Querio - del 30-35%. Ci stiamo rimettendo un sacco di soldi: perché l' amministrazione non ha finito i lavori quest' estate?». Qualche vetrina più in là il malcontento continua. «Da quando hanno aperto il cantiere- fa notare Raffaella, una commessa del negozio di abbigliamento Ht - anche per noi che lavoriamo in questa zona trovare parcheggio è diventata un' impresa impossibile». Per tutta la durata dei lavori è stata vietata la sosta sul lato dei portici, tra via Fabro e corso Vinzaglio. E anche i residenti, soprattutto il sabato sera, si lamentano di non riuscire a trovare parcheggio. «È una situazione temporanea - ribadisce Sestero - e il numero di strisce blu inutilizzabili non è così rilevante: lungo la fermata dei mezzi pubblici per esempio già prima non era possibile parcheggiare. Bisogna pazientare ancora un po' : si tratta di lavori comunque indispensabili». «L' importante è che vengano rispettate le scadenze- dice il presidente della prima circoscrizione- Sono disponibile ad accettare che non venga concesso alcuno sgravio ai commercianti, a patto però che i lavori siano conclusi tassativamente prima di Natale. La data del 30 novembre deve essere rispettata: in caso contrario sarà un duro colpo per tutte le attività della zona».
</doc>
<doc id="172" genre="journalism" gender="F">
In panne il pullman dei turisti sospesi i tour in giro per la città
BASTA un guasto e i turisti rimangono a piedi. Da un paio di giorni il bus citysightseeing è fermo per colpa di un' avaria al motore ed essendo la vigilia di ferragosto non è così semplice trovare qualcuno che ripari il guasto. Oggie forse anche domani, proprio il 15 agosto giornata di punta, il pullman a due piani rischia quindi di rimanere ancora parcheggiato in garage. «E' un' ipotesi remotissima - replica però Livio Besso Cordero, presidente di Turismo Torino - visto che abbiamo già provveduto a riparare il guasto: purtroppo c' è voluto qualche giorno perché aspettavamo un pezzo di ricambio da fuori città. Provvederemo subito a testare il pullman e già domani - oggi n. d. r. - lo rimetteremo in circolazione. Se ci saranno problemi non lasceremo comunque i turisti a piedi: abbiamo già contattato Gtt per far circolare eventualmente uno dei tram storici. Il tragitto sarebbe più o meno lo stesso, certo adattato alla presenza delle rotaie. Ed è una soluzione che intendiamo applicare anche per i futuri guasti in modo da garantire una continuità del servizio». Qualche giorno fa a rimanere bloccati sono stati i due battelli che navigano sul Po. Ma in quel caso la colpa non è da ricercare in un guasto: semplicemente Valentino e Valentina sono rimasti all' asciutto. La troppa poco acqua del Po non permetteva la navigazione in tutta sicurezza. Lo stop, imposto da Gtt, in quel caso è durato quasi una settimana. Ora si naviga di nuovo.
</doc>
<doc id="173" genre="journalism" gender="F">
Operazione risparmio, Ryanair taglia i voli
PER l' aeroporto di Caselle si prepara un inverno di abbandoni: Ryanair taglierà alcuni dei voli per le destinazioni inglesi. Le prime a cadere saranno con tutta probabilità EastMidlands (Nottingham) e Bournemouth, inaugurate solo un anno fa, ma che non riscuotono molto successo tra i passeggeri. Via quindi ai rami secchi, per risparmiare. Intanto, il Comune, sottolineando l' impossibilità di fare a meno di Cai, torna a "strigliare" il socio privato di Sagat, la società che gestisce l' aeroporto. «CI VUOLE più impegno - ha fatto presente il vicesindaco Tom Dealessandri - per portare a Caselle una base low cost». E' questo il primo bilancio di una riunione (definita interlocutoria) a Palazzo civico tra Dealessandri e i vertici di Sagat (il presidente Maurizio Montagnese e l' ad Bagio Marinò). Edè proprio sull' ad, espressione del socio privato, che il Comune ha esercitato le maggiori pressioni. Per portare una base low cost a Caselle, il vicesindaco ha sottolineato come «siano indispensabili investimenti e un' attenta strategia». Su chi ci dovrebbe mettere i soldi sembra ormai chiaro l' invito di Palazzo civico al socio privato. Altro discorso è lo studio delle rotte. «Devono essere competitive - ha ribadito Dealessandri - per non portarci in casa dei voli vuoti». Rimane aperta la questione Cai. Per il Comune è un "partner" annoso che però va mantenuto: altrimenti si perdono collegamenti e servizi. In attesa sempre che arrivi la tanto sperata base low cost. Che difficilmente sarà targata Ryanair vista l' operazione risparmio annunciata dall' operatore irlandese. E proprio sulla lentezza con cui vanno avanti le trattative per avere a Caselle la base di una compagnia a basso costo sono intervenuti alcuni consiglieri, «sparando» sul socio privato. «Ad oggi - ha constatato Monica Cerutti (Sd) - non abbiamo alcun ritorno positivo sulle trattative di Sagat con Ryanair. Edè ormai evidente che il socio privato non ha ritenuto e non ritenga di investire sul low cost, privilegiando il profitto immediato sugli utili, quando invece i soci pubblici sono interessati al rilancio dell' aeroporto». Il passo successivo è stato l' invito a destituire la figura dell' amministratore delegato, che voci di corridoio danno già in bilico. «Se gli azionisti pubblici costituiscono la maggioranza di Sagat - ha concluso Cerutti - è arrivato il momento di un maggiore coordinamento fra i diversi livelli istituzionali, che possa condurre anche a rivedere i patti parasociali che assegnano al socio privato l' amministratore delegato». Bocciata invece sia da Sd che da An l' ipotesi di un bando regionale per l' insediamento della base low cost.
</doc>
<doc id="174" genre="journalism" gender="F">
Parchi gioco: troppe spese, si taglia
IL COMUNE rivoluzionerà i parchi gioco in città. Dagli attuali 257 passeranno a 237: l' obiettivo di Palazzo civico è la razionalizzazione. «Oggi - spiega la dirigente Marisa Cortese che ha messo a punto il progetto - ci troviamo di fronte a una miriade di aree: non tutte sono in buono stato o si trovano in collocazioni ottimali, ma tutte pesano sulle casse comunali». Ogni anno infatti il Comune spende 4 milioni di euro solo in manutenzione. «Il piano che abbiamo messo a punto - sottolinea Cortese - mira a ridurre gli sprechi e a migliorare i giardini presenti in città». L' intervento, curato dagli assessori Ilda Curti e Roberto Tricarico, ha visto la collaborazione di ben 5mila bambini. E sono stati proprio loro a dare i voti alle aree gioco e a indirizzarne il destino: ben 86 le bocciate, 113 quelle sufficienti, 55 si sono guadagnate un buono e appena 4 un ottimo. Il "piano regolatore" delle zone per i giochi prevede nel complesso di crearne 7 ex novo, sottoporne 67 a un restyling totale e apportare qualche miglioria ad altre 83. Un' ottantinai giardini che vanno bene così come sono e 28 quelli invece da smantellare. In centro il piano intende cancellare l' aiuola Balbo e la piccola area gioco di via Bertolotti: in compenso ne nascerà una nuova, il giardino "Cavour", di ben 2mila metri quadrati. A Santa Rita spariranno il giardino Barlettae le micro aree di corso Adriatico e corso Unione Sovietica. In zona Mirafiori nord, il giardino "Correnti" subirà un restyling totale. E ancora, nella circoscrizione tre verranno smantellate l' area di corso Ferrucci e quella tra il piazzale Chiribiri e via Pollenzo. Bocciati anche lo spiazzo in largo Luca Della Robbia e quelli su piazzale San Benedetto, via Tofanee via Valsugana. Per contro saranno ampliati l' area Cenisia, che dagli attuali 200 metri quadrati passerà a 2mila, il parco giochi di via Challant, da 150 a 700, quello di via Chambery, da 150 a mille, e ancora, quello in via Thures, da 500 a 1.500. Il piano prevede inoltre la creazione di un giardino da 6mila metri quadri in via Brenta (Borgata Vittoria). Ben tre spunteranno nella circoscrizione sei: vicino all' ex Ceat, nell' area villaggio Snia e sulla Spina 4 (1.700 metri). Anche Borgo Po godrà di una nuova area verde, accanto a Villa Glori. Cancellati invece 1.100 metri quadrati del parco Millefonti e spariranno del tutto i giardini Notta al Lingotto, quelli di via Faccioli (Mirafiori sud) e le aree gioco di corso Farini (Vanchiglia) e corso Telesio (Parella). Prima di decidere del suo destino, il Comune ha censito ogni area tenendo conto di vari elementi. Uno è la "giocabilità", ovvero il numero di altalene o scivoli e l' età delle attrezzature. In pagella hanno un voto anche sicurezza, accessibilità, qualità urbanae ambientale. La vicinanza con un corso trafficato certo non aiuta. Per le nuove aree gioco e per tutti gli interventi che il Comune vuole fare, il progetto prevede "linee guida": altalene e scivoli di facile manutenzione, la presenza dell' acqua e del verde e livelli limite di inquinamento acustico e atmosferico.
</doc>
<doc id="175" genre="journalism" gender="F">
Corso Moncalieri, si accende l' autovelox
TEMPO due settimane è l' autovelox fisso di corso Moncalieri potrebbe già scattare in funzione. Il Comune vuole approfittare della pausa estiva per accendere le telecamere su uno degli assi di scorrimento più affollati di tutta la città. La decisione di far entrare in servizio l' autovelox verrà presa nella riunione chi si terrà domani a Palazzo Civico, tra l' assessore alla Viabilità Maria Grazia Sestero e il comandante della Polizia municipale Mauro Famigli. «Facciamo questo incontro - ha spiegato l' assessore Sestero - perché è finito il periodo di preesercizio e prima o poi dovremo pur partire. E' mia intenzione chiudere questa vicenda a luglio». E il comandante Famigli sembra essere d' accordo: «Di sicuro quella di domani sarà una riunione che porterà a una decisione». Finora gli occhi dell' autovelox piazzato in corso Moncalieri erano accesi, ma per finta: pizzicavano gli automobilisti senza far scattare le multe. E la scelta del Comune di partire in estate, quando in città le macchine scarseggiano, è motivata dalla mole di multe che fioccherebbero nelle buche dei torinesi: ogni giorno infatti l' autovelox (virtuale ancora per poco) ha immortalato ben 10mila automobilisti che non rispettavano i limiti di velocità. Una cifra esorbitante che qualche mese fa ha spinto l' amministrazione, intenzionata ad far entrare in esercizio l' autovelox per maggio, ha far slittare di mese in mese la partenza. Fino ad oggi: con la città svuotata si parte, ma in vista del rientro il Comune intende trovare un escamotage per alzare il limite di velocità, su corso Moncalieri. Per evitare insomma di multare tutti gli automobilisti che sfrecciano ai 56 chilometri orari- lo ricordiamo il limiteè di 50, ma è prevista una tolleranza di 5. Il settore mobilità del Comune di Torino, a cui i civich hanno segnalato il problema, sta studiando un sistema per "contenere" le multe, una volta entrate in funzione le telecamere. Recita l' articolo 142 del codice della strada: «Ai fini della sicurezza della circolazione e della tutela della vita umana la velocità massima non può superare i 50 km/h per le strade nei centri abitati, con la possibilità di elevare tale limite fino a un massimo di 70 km/h per le strade urbane le cui caratteristiche costruttive e funzionali lo consentano, previa installazione degli appositi segnali». Tradotto, ci vorrebbe un controviale o uno spartitraffico: due ipotesi difficili però da mettere in pratica visto quanto sono strette le corsie. Altro discorso per l' autovelox su corso Unità d' Italia. Più volte rinviato, non ha ricevuto il via libera da Roma e, cosa più importante, i soldi necessari (circa 300mila euro) per la sua messa in funzione. E se su questo aspetto gli automobilisti possono esultare, su altri c' è poco da stare allegri. Il sito Internet ricorsi.net ha infatti pubblicato una classifica dei Comuni che hanno registrato il maggior numero di multe per eccesso di velocità. Ebbene, Torino si è piazzata seconda, dopo Bologna, con una media di segnalazioni mensili di 258 verbali. L' autovelox piazzato in corso Regina Margherita è riuscito a pizzicare, nei primi tre mesi del 2009, 12.361 automobilisti.
</doc>
<doc id="176" genre="journalism" gender="F">
La bugia è adulta. E viaggia in tram
PIZZICATI dai controllori Gtt senza biglietto, pur di sfuggire alla multa hanno fornito generalità false. No, non si tratta dei soliti ragazzini che sfidano impavidi l' autorità, ma di individui fatti e cresciuti che per evitare l' ammenda hanno fornito nome, cognome e indirizzo di pura fantasia: talvolta quelli di un malcapitato conoscente. Da qui l' invasione nelle buche dei torinesi di verbali attribuiti ad altri. «È un fenomeno - spiega l' assessore comunale ai Trasporti, Maria Grazia Sestero - che interessa sempre più gli over 25. E non mi riferisco ai trentenni: i controllori si sono imbattuti in anziani che non si sono fatti molti problemi a mentire sulle loro generalità. Che sia colpa della crisi?». A chiedere delucidazioni in proposito era stato Vincenzo Cugusi, consigliere comunale di Sd. «Ho presentato la mia interpellanza - ha spiegato - dopo che a mia figlia è arrivata una multa per non aver pagato il biglietto dell' autobus: peccato a quell' ora lei fosse a scuola. Lo stesso episodio è capitato a molti miei conoscenti. Ma pensavo che fosse un fenomeno limitato ai giovani». Invece no: stando agli ultimi dati forniti dal Gtt, il 62,6 per cento dei "falsari" ha più di 25 anni, il 20,8 per cento tra i 19 e i 25 e appena il 17,4 è ancora in età da liceo. E l' azienda può fare ben poco per contrastare i "ladri di generalità". «Colpa dei limitati poteri di accertamento che la legge riconosce ai "verificatori dei titoli di viaggio" - si legge in una nota del Gtt - Infatti il Codice Penale punisce il rifiuto di dare indicazioni sulla propria identità personale se richiesta da un pubblico ufficiale, non la mancata esibizione di un documento di identità».
</doc>
<doc id="177" genre="journalism" gender="F">
Un registro per il testamento biologico Piace al sindaco la proposta Englaro-Welby
«LA CHIESA deve accompagnare la coscienza delle persone, lo Stato deve accompagnare le persone coni servizi, ma in ultima istanza spetta all' individuo decidere del suo destino». Con questa premessa il sindaco Sergio Chiamparino si è detto favorevole all' istituzione a Torino di un registro comunale dei testamenti biologici. La delibera, d' iniziativa popolare (circa 3mila firme) è già pronta: non resta che votarla. «Mi auguro - è stato l' appello del primo cittadino - che l' iter possa essere il più rapido possibile». Entro l' inverno Torino potrebbe quindi disporre di un luogo dove i cittadini depositeranno il proprio testamento biologico, autenticato dall' ufficiale di stato civile. E scrivere ad esempio, nero su bianco, se sono d' accordo con un eventuale accanimento terapeutico in caso di malattia allo stadio terminale. Si tratta di una "certificazione" della volontà, indipendente però - sia ben chiaro - dagli eventuali sbocchi legislativi. A lanciare la proposta, ieri a Palazzo civico Beppino Englaro e Mina Welby, sotto le "ali" dell' associazione radicale Adelaide Aglietta e della Cellula Coscioni di Torino. «Le nostre libertà fondamentali - ha messo in guardia Englaro - sono in pericolo. Dobbiamo essere attenti nel difenderle: non devono più esserci vittime sacrificali di Stato, ma per tutti libertà di cura e di terapia». «E' la stessa Costituzione - ha aggiunto Mina Welby - a prevedere che nessun cittadino sia sottoposto a terapie contro la sua volontà». E se il sindaco ha ben accolto la proposta, il restante mondo politico si divide. Tra i favorevoli Monica Cerutti (Sd) che aveva già presentato una mozione per chiedere l' istituzione del medesimo registro. Domenico Gallo (Gruppo comunista) ha bacchettato l' area cattolica del Pd: «Che non disertino l' aula come sulle narcosale». Tra i contrari il Pdl. Per il coordinatore regionale Enzo Ghigo: «Sarà una cartina al tornasole per verificare la tenuta politica di una compagine disomogenea, che va dalla sinistra massimalista ai cattolici», mentre per il vice Agostino Ghiglia: «E' una mera provocazione di Sd contro una proposta di legge ancora in discussione».
</doc>
<doc id="178" genre="journalism" gender="F">
Ragazzi migranti, oltre la strada ci sono musica, arte e sport
SI DEFINISCONO "nati con la valigia al fianco" perché i loro genitori, migrati da vent' anni, non pensano ad altro che a tornare in patria. I ragazzi della seconda generazione sono nati qui, o sono arrivati in tenera età coi ricongiungimenti. Passano dall' italiano al dialetto tagalog filippino dei genitori, mangiano spaghetti e kebab; ascoltano Fabri Fibra ma si scaricano anche il filippino Pinoy rap o il reggaeton caraibico. Perlopiù proveniente da America Latina e Filippine, la cross generation in età adolescenziale ha nella strada il suo centro d' aggregazione, e «la socialità di strada ha dinamiche esuberanti e incontrollabili, incluse violenzae abuso d' alcool» spiega Massimo Conte, ricercatore di Codici, cooperativa che lavora al fianco di Comunità Nuova e della Questura di Milano. «Sono 4000 circa i ragazzi di famiglia migrante che negli ultimi cinque anni hanno avuto a che fare con le forze dell' ordine, spesso anche solo perché chiassosi o dai modi di fare provocatori. Le crew filippine ballano hip hop a porta Venezia, i latin king gravitano su via Padova, i writer si spingono ovunque». E le mamme peruviane, ecuadoregne e filippine iniziano a chiedere aiuto, sempre più spesso. L' abbandono scolastico è alto, «perché spesso i genitori decidono dove mandare a scuola i figli solo in base a un passaparola e non alle effettive inclinazioni di studio - spiega Arianna Kibi, padre cingalese e mamma di El Salvador, che insegna italiano ai ragazzi sudamericani al centro Schuster - . Così magari se c' è già un filippino al Bertarelli, allora altri si iscrivono lì, o tutti i sudamericani vanno allo Schiaparelli». Su sport, musica, arte e teatro puntano associazioni e centri per l' immigrazione per convogliare l' esuberanza dei ragazzi. Josè Rochas, presidente dell' Associazione latinoamericani sta organizzando per ottobre a Milano la Coppa Libertadores under 20, torneo di calcio: «Metteremo insieme latin king, comandos peruviani e gruppi di qualsiasi etnia, continente e religione - dice Rochas - l' arbitro però sarà italiano». Per chi vuol cantare e ballare evitando la strada a luglio partirà la Battle of the bands, sfida hip hop messa insieme dall' associazione Pinoy Club, data e luogo ancora da stabilire: «Siamo cittadini italiani con cuore filippino. Il ballo ci sembra il nostro futuro» spiega Oliver, 20 anni, che interrotto il liceo ha formato la RmB Cru, va a tutti i casting e spera di sfondare. Aper invece ha 24 anni, viene dal Perù, ha un trascorso, come dice lui, di graffitaro pasticcionee per lui la salvezza è arrivata da Bollate, dove il comune ha messo a disposizione un' area per murales a tema: «Così ho capito che c' era un' arte da imparare e mi sono iscritto a una scuola grafica». Aper espone i suoi quadri nel ristorante della mamma e decora case. Intanto lavora in un negozio di vernici spray: «Mi hanno assunto perché sapevano che conosco bene l' argomento».
</doc>
<doc id="179" genre="journalism" gender="F">
Daverio: Il trasloco è una stupidaggine segno di una città asservita al commercio
«SPOSTARE il monumento a Pertini è una grande stupidaggine». Philippe Daverio si augura che "la sindaca", come lui definisce Letizia Moratti, ci ripensi. L' ex assessore alla Cultura dal ' 93 al ' 97 nella giunta Formentini non ci sta. A Milano, dice, «vince ormai solo il commercio», seppur d' arte visto che in questo caso lo sfratto a Pertini arriverebbe dallo spazio mostre della Cardi black box. Il sindaco dice che il monumento di Rossi non è mai piaciuto alla gente, è vero? «Io credo che alla sindaca non piaccia soprattutto Sandro Pertini e che spostarlo magari in un quartiere periferico possa cancellarne l' eccellenza e il ricordo. È come se a Berlino ci fosse una statua dedicata a Goering: verrebbe vista come fumo negli occhi. Ecco, Pertini alla giunta fa lo stesso effetto di Goering per i tedeschi». Da un punto di vista architettonico come giudica la piazza così com' è ora? «Ha esattamente senso così come sta. Rossi era un grande architetto, ha fatto in modo che la piazza rimanesse fruibile dalla gente. La fontana di marmo è in perfetta armonia di proporzioni. Il nuovo "cubo" nero invece mi pare imponente e temo anche che sia necessario togliere gli alberi di lato che sono deliziosi». Il cubo di Cardi e il cubo della Apple? Forme architettoniche di una nuova era? «Direi solo segni di una città asservita al commercio. È la Milano di una destra che tende a vincere senza fare prigionieri, spargendo sangue e radendo al suolo tutto ciò che trova sui suoi passi, per poi erigere simboli fintamente nuovi. Se tra i giovani rampolli della Cardi Black Box ci fosse un negoziante di scarpe, al posto del cubo ci metterebbero un enorme scarpone. La merce e gli sponsor vincono su tutto». Però il sindaco non riesce a trovare uno sponsor che finanzi il trasloco del monumentoa Pertini da via Croce Rossa ad altro luogo. «Basterebbe che attingesse al patrimonio di famiglia. Che sarà mai! Un obolo per l' arte la moglie dello sceicco potrebbe scucirlo». I fondi mancano davvero al Comune. Sono tempi duri. «Ma i fondi mancano sempre, per definizione. Succedeva anche quando ero assessore io. Più che i soldi mancano le idee. Non c' è alcun vero progetto per la città».
</doc>
<doc id="180" genre="journalism" gender="F">
Il banchiere degli immigrati
ASPIRA al ruolo di primo banchiere extracomunitario nella storia del credito italiano. Otto Bitjokaè il vicepresidente di Extrabanca, i cui sportelli apriranno a inizio 2010 a Milano e Lombardia. L' intento è di interpretare le esigenze degli immigrati: una progetto culturale oltre che finanziario, per una banca a capitale italiano: due grandi soci istituzionali (Fondazione Cariplo e Generali) e 44 azionisti, in gran parte industriali del Centronord. L' IMMIGRATO ha bisogno di denaro a condizioni agevolate, di polizze, di servizi agili per poter mettere in piedi la sua attività o magari per allargarla. E oggi ricerca forme di investimento più sofisticate, strumenti finanziari che però tengano conto del Paese d' origine: un egiziano può essere legato ai bond egiziani, mentre un ristoratore cinese con un' attività ben avviata avrà una propensione a osservare la Borsa di Hong Kong per far fruttare i suoi profitti. Bitjoka, 55 anni, viene dal Camerun, dove, spiega, regnano due grandi passioni: il calcio e la buona lettura. E lui, che si definisce fieramente bantù, non contraddice le tradizioni: non si perde una partita della sua Nazionale, mentre sfoggia due lauree, una in filosofia, conseguita a Parigi, l' altra in economia alla Cattolica di Milano. «Quando venni nel ' 76 in Cattolica c' erano solo 6 studenti stranieri e in città non si vedeva neanche un africano». Moglie italiana, figlio economista pronto a partire per Londra. «Inutile stare fermi in un posto solo. La globalizzazione ci appartiene». Bitjoka è un imprenditore, di quelli che avevano fiutato le potenzialità della new economy, ovvio, applicata agli immigrati. Aprì negli anni 90 una società di servizi telematici per stranieri: trenta dipendenti, tra cui sei italiani. Pochi anni fa ha fondato la Impredim, una sorta di Confindustria degli imprenditori immigrati, per tastare il polso della situazione e ottenere, come ogni lobby che si rispetti, maggior capacità contrattuale con banche e istituzioni. E per conoscere il variegato mondo straniero in terra italica ha un suo ufficio studi: la fondazione Ethnoland. Nel 2007 organizzò la protesta di decine di phone center milanesi che stavano per soccombere sotto una legge regionale così severa da causarne la chiusura immediata. Bitjoka lottò usando sia la diplomazia che le manifestazioni di piazza, finché la legge venne bocciata dalla Consulta. Da allora però i phone center sono stati decimati comunque, «perchè il gioco del libero mercato ha fatto il suo corso - spiega Bitjoka - sono aumentati i providers, i costi delle chiamate internazionali col telefonino sono crollati e non c' era più ragione che certi phone center rimanessero aperti. Bisogna evolversi». Evoluta: è così che Bitjoka vede la nuova classe imprenditoriale degli immigrati. «In Italia ci sono 165.000 imprese con titolari stranieri, in pratica una azienda ogni 33. Di queste ben 30mila sono in Lombardia e 17mila nella sola Milano. Forniamo un gettito fiscale intorno ai 5,5 miliardi di euro l' anno. Conteremo pur qualcosa, no?». E la crisi? «Tante aziende straniere resistono meglio, perché l' imprenditore immigrato spesso ha un' attività simile anche nel suo Paese, dove magari lavora con manodopera a buon mercato. Così compensa le perdite qui attraverso i minori costi laggiù, nell' attesa che le cose si rimettano al meglio. In pratica diversifica il rischio, mentre il piccolo imprenditore brianzolo che magari ha la sua fabbrichetta solo qui nelle Prealpi finisce per chiudere baracca». Bitjoka, conti e statistiche alla mano, passa a definire scenari futuri. «Noi immigrati generiamo il 12% del Pil, siamo il 5% della popolazione (ma in certi comuni del bresciano arriviamo a essere il 22% dei residenti), paghiamo tasse e contributi, aumentiamo di 13mila unità all' anno. Se poi mettiamo i 400mila minorenni figli di migranti, nati in Italia, vuol dire che presto ci si mischierà di più. Però il dovere dell' immigrato è di svegliarsi, di avere più consapevolezza, un maggior senso di responsabilità nel gestire il proprio destino. E basta con la brutta abitudine di lasciarsi usare dalla politica: la destra ci criminalizza, la sinistra ci strumentalizza, i sindacati si comportano in maniera paternalistica e la Chiesa è eccessivamente pietistica nei nostri confronti». Otto Bitjoka sta organizzando per il 28 novembre a Milano gli Stati generali degli immigrati residenti in provincia e in Lombardia, una sorta di spazio aperto e autoorganizzato di confronto per promuovere progetti culturali ed economici. Le principali comunità immigrate (cinese, filippina, sudamericana, pakistana) presenteranno i loro progetti di integrazione. «Si va via dal proprio paese non sempre perché si è sfortunati; non è detto che il migrante sia per forza in cerca di soldi, magari vuole solo cercare un proprio destino migliore altrove, come hanno fatto gli ebrei nell' Esodo in cerca di libertà. Certo Mosè divideva le acque per far passare la gente. Oggi si arriva col gommone dalla Libia, ma la storia è la stessa».
</doc>
<doc id="181" genre="journalism" gender="F">
Cercasi artigiano, nonostante la crisi
IDRAULICI ed elettricisti sono introvabili. Lo sa chiunque in casa abbia il rubinetto che perde. Ma a lamentarsi ancor di più sono le imprese artigianali del settore che faticano a trovare persone disposte a imparare e fare proprio il lavoro. Non attira nemmeno la prospettiva di un posto di lavoro. In Lombardia mancano anche falegnami, parrucchieri, orafi e calzolai, in testa alla classifica. In tutta la regione, a fronte di un fabbisogno occupazionale nel settore dell' artigianato di 17.000 lavoratori, mancano all' appello 5.600 persone, secondo gli ultimi dati di Confartigianato. Non che le imprese navighino così a gonfie vele da avere commesse spropositate, ma il meccanismo fa sì che la manodopera sia comunque in estinzione. Nel 2009 il 4,5% delle imprese artigiane nella provincia di Milano ha chiuso, schiacciato da debiti, stretta creditizia e mancanza di domanda. Anche le aziende condotte da cittadini immigrati, che da sole costituiscono il 15% sul totale, sono state travolte dalla crisi: le nuove iscrizioni di aziende "straniere" a Milano, nei primi 8 mesi del 2009 sono state 1.076 contro le 1.238 del 2008. C' è chi chiude, ma c' è chi apre, o riapre. Secondo i dati dell' Unione artigiani di Milano, sono più di 7000 le nuove aziende che hanno aperto i battenti nel primo semestre 2009, tentando la fortuna, magari con nuovi criteri che privilegiano ottimizzazione e razionalizzazione dei costi. È così che, nonostante tutto, 13.500 addetti, soprattutto giovani, hanno trovato lavoro a Milano nei diversi settori dell' artigianato. Sono nella maggior parte uomini (il 74,5% del totale) ma la recente crescente domanda di estetiste e parrucchiere potrebbe presto far alzare la percentuale del gentil sesso. I settori di nicchia, come quello dell' oreficeria, che non include solo il mondo dei gioielli, ma anche la lavorazione di oro e metalli nell' odontoiatria e nell' elettronica, sono disposti a concorrere nelle spese per l' apprendistato pur di formare e "costruirsi" artigiani. Quasi il 12% degli artigiani assunti nel 2009 ha trovato lavoro a Milano facendo proprio l' apprendistato. Per le aziende la formazione è ancora troppo onerosa, si lamentano le associazioni di categoria. Costi per il titolaree pochi euro al garzone. «Gli oneri fiscali sono eccessivi - dice Dario Grossi, orefice - e poi i garzoni, una volta preparati, se ne vanno, offrendosi al mercato. Io ho fatto l' apprendista per 6 anni per poche lire, allora. Un po' li capisco».
</doc>
<doc id="182" genre="journalism" gender="F">
Photoshop e icone alla Warhol i candidati originali a tutti i costi
ORIGINALI a tutti i costi: i primi manifesti elettorali affissi a Milano in vista delle elezioni regionali del 28 marzo giocano su metafore, giochi di parole, richiami all' arte. Così Domenico Zambetti, ex consigliere Udc ora passato al Pdl, si espone come Marilyn Monroe, o meglio, come Mao Zedong, al quale, in fondo, rassomiglia anche un po' . Zambetti ha appeso la sua faccia alle fermate dei metrò sotto forma di icona serigrafata, in perfetto stile Warhol perché, spiega, vuole essere pop, in senso di popolare. Zambetti è di quelli che sono partiti presto con la campagna affissioni, in modo da dribblare la concorrenza. Il primo è stato il pd Filippo Penati, metaforicamente trasformato in pomello del cambio di un' ipotetica auto potente: "È tempo di cambiare' ' annunciava sulle strade già dal 20 dicembre. «Ci piaceva l' idea di attirare l' attenzione della gente durante lo shopping natalizio, quando la politica per tradizione è più silente» dice Roberto Parisi, copy dell' Agenzia Eretici che ha ideato i manifesti. Parisi è uomo di pubblicità: «Tratto alla stessa maniera - dice - formaggini, shampoo e partiti politici: sono tutti prodotti. E lo slogan è un incitamento a ingranare la marcia in più anche all' interno del partito». Al "cambio di marcia" si sta ora sostituendo Penati in persona, nei manifesti e nei park (cartelli appesi sulle colonnine che segnalano i parcheggi): "L' alternativa lombarda" è il claim, che, secondo Parisi, riprende l' idea del cambio. A figura intera un Penati snello e sorridente: solo un leggero ritocco digitale alla linea, ammette il copy, per via di qualche chilo di troppo messo su dall' ex presidente della Provincia dopo aver smesso di fumare. Volti glamour, ma di gente qualsiasi, per la campagna istituzionale del Pd; e, in mezzo alla faccia, stralci di programma elettorale. Sono stati i creativi baresi di Proforma a inventarla, gli stessi che hanno curato l' immagine di Nichi Vendola alle primarie pugliesi e, prima, quella di Emiliano alle comunali. Il fotografo Bob Krieger, solitamente impegnato a immortalare calciatori e modelle fashion, ha invece curato l' immagine di Roberto Formigoni, anzi solo "Roberto, uno di noi" come recita lo slogan. Tante foto-tessera di comuni cittadini (lombardi doc) compongono il suo ritratto: 500 potenziali elettori, consapevoli di finire a comporre la narice o il sopracciglio del ricandidato presidente del Pdl. È il rammendo, invece, il tormentone dei manifesti Udc. Braccia inguainate in maglioni tricolori, mani intente a lavorare di ago e filo; e in un manifesto gigante che troneggia sui viali milanesi, la bandiera italiana da rattoppare. «L' Italia è scucita» spiegano nella sede milanese. Destra, sinistra e centro, insomma, hanno bisogno di piccoli lavori di sartoria per tirare avanti. Più classica Silvia Ferretto, candidata Udc: scollatura ampia e crocifisso in bella vista «per oppormi volutamente alla sentenza della Corte europea». Niente copy o agenzia: «ho fatto tutto da sola, per risparmiare - dice - compreso il photoshop; ma solo per togliere qualche brufolo. Le rughe le ho lasciate, su consiglio anche del mio ex marito De Corato che mi rimproverava sempre di usare foto di quando ero giovane. Il tempo passa, inutile far finta di niente».
</doc>
<doc id="183" genre="journalism" gender="F">
Una pura formalità
UN FILM misterioso, un giallo irrisolto immerso in un'atmosfera surreale, e una sfida nuova, sospesa tra cinema e teatro. Glauco Mauri e Roberto Sturno stasera alle 21 approdano al teatro Biondo con la versione teatrale di "Una pura formalità", il film del '94 di Giuseppe Tornatore. Accolto dalla critica con molte remore, il film interpretato da Gerard Depardieu e Roman Polanski, nei panni rispettivamente dello scrittore Onoff e del commissario, è stato poi rivalutato come uno dei più interessanti del regista bagherese. La vicenda narra di un delitto, del quale viene accusato Onoff, un celebre scrittore. Un racconto oscuro, quello dello scrittore, che verrà aiutato a ricostruire il suo passato da uno strano commissario nel corso di un serrato interrogatorio in una sperduta stazione di Polizia. In scena Roberto Sturno è lo scrittore, Mauri interpreta il commissario, e con loro ci sono Giuseppe Nitti, Amedeo D'Amico, Paolo Benvenuto Vezzoso, Marco Fiore. (Repliche fino al 16, biglietti da 8 a 24 euro, info allo 0917434341) «È la prima volta che curo una versione teatrale da un film — racconta Glauco Mauri — Avevo visto "Una pura formalità", che ha già una struttura sospesa tra cinema e teatro, mi aveva sbalestrato perché è davvero un film inquietante. Poi leggendo la sceneggiatura ho trovato molte suggestioni, nel ritmo del racconto, nei colpi di scena e una visione commossa della vita». Ma ad intrigare ancor di più il vecchio attore sono state le similitudini con "Delitto e castigo" che diversi anni fa l'ha visto in scena nei panni del magistrato Porfirij Petrovic, mentre Sturno era l'assassino Raskolnikov. «C'è qualcosa di analogo in quella struttura del racconto, dove un uomo aiuta un altro uomo a ricordare quello che era stato naturalmente portato a dimenticare. E in "Una pura formalità" emerge una verità nascosta, i fatti e i misfatti, gli aspetti sconcertanti seppelliti nella memoria di Onoff: ecco per noi da questo momento il racconto non è più un thriller ma una lotta interiore, un viaggio alla scoperta di se stessi, attraverso squarci che si aprono improvvisi nella mente del protagonista ».
Tornatore, che ha incontrato Mauri mentre era impegnato sul set de "La migliore offerta", vedrà lo spettacolo nella prossima tappa romana. «Ma la nostra è una versione libera, con dei colori particolari e una personalità ben precisa — continua Mauri, che sogna di tornare a fare "Re Lear", anche se l'ha già fatto tre volte — e le lacerazioni del personaggio ricompongono una dimensione di grande comprensione umana per la sua personale vicenda».
Alle 18,30 Glauco Mauri incontrerà il pubblico in sala Strehler.
</doc>
<doc id="184" genre="journalism" gender="F">
AL BIONDO RINASCE LA SCUOLA DI TEATRO
SI CHIAMERÀ "Scuola dei mestieri dello spettacolo" la nuova scuola di teatro del Biondo, diretta da Emma Dante e presieduta da Giuseppe Cutino. Il rilancio della scuola, chiusa da qualche anno, era stato annunciato dal direttore artistico Roberto Alajmo: ora il bando è pubblicato in italiano e in inglese sul sito www.teatrobiondo.it. Alla scuola, triennale, saranno ammessi allievi di tutte le nazionalità fra i 18 e i 28 anni. Dal 1° aprile un corso propedeutico di un mese e mezzo. Un test selezionerà poi i primi 25 partecipanti, quindi le lezioni dal 2 settembre al 20 dicembre. Del laboratorio permanente faranno parte la stessa regista, alcuni dei suoi collaboratori e degli attori della compagnia: Sandro Maria Campagna, Carmine Maringola, Elena Borgogni, Sabino Civilleri, Manuela Lo Sicco. Ester e Maria Cucinotti, con Consuelo Lupo e Antonio Raffaele Addamo, cureranno la recitazione; Sabrina Petyx e Alessandra Fazzino la sezione "Voce e corpo"; Beatrice Monroy, Guido Valdini, Gianfranco Perriera e Giuseppe Cutino quella teorica. «Vogliamo far arrivare qui studenti da ogni parte del mondo - dice la regista - al termine del triennio prepareremo uno spettacolo che sarà portato in tournée nel resto d' Europa. Pensiamo a scambi di studio col Théâtre des Bouffes du Nord e col Festival di Avignone». Sono previsti inoltri stage, incontri e laboratori con artisti come Mimmo Cuticchio, Vincenzo Pirrotta, Franco Maresco. Alajmo ha poi annunciato altri progetti: la sistemazione dei laboratori di scenografia e di costumi ospitati ai Cantieri della Zisa, la collaborazione con l' assessorato al Turismo per portare in giro per la Sicilia alcuni spettacoli del Biondo, il restyling della sala Strehler grazie alle installazioni degli allievi dell' Accademia di Belle arti.
</doc>
<doc id="185" genre="journalism" gender="F">
I vecchi e i giovani
UN CONFRONTO implacabile tra "vecchi" e "giovani" per l'assunzione del potere e un faccia a faccia, tutto al femminile, per scoprire chi può ancora tenere le redini della società. S'intitola "Le conquistatrici", il testo di Gérard Begardie, che stasera alle 21,15 debutta in prima nazionale al teatro Libero di Salita Partanna, 4, in piazza Marina con la traduzione, la scena e la regia di Beno Mazzone e prodotto dal teatro-simbolo dell'avanguardia palermitana.
In scena ci sono Sara Alzetta e Roberta Colacino. «Da quarant'anni esploro la drammaturgia contemporanea — dice il regista — un'amica mi ha segnalato il testo di quest'autore francofono e me ne sono innamorato, soprattutto per la sua capacità di trattare questo tema tanto attuale con grande ironia. Begardie ha fatto due versioni per la scena, io ho usato la seconda, che propone un faccia a faccia per la conquista del potere, di due personaggi femminili, perché ha tante implicazioni ». Il testo è del 2002 e il titolo viene tradotto solitamente "Le combattenti". La storia, ambientata in un futuro possibile, è quella di un paese in cui i giovani si ribellano al potere detenuto dai vecchi. A fronteggiarsi sono due donne, una è Presidente della Repubblica, l'altra la leader eletta dei giovani e in ballo c'è il futuro del loro paese. Diverse per cultura e per sensibilità, le due scopriranno però anche diversi punti in comune e finiranno per stimarsi. Anche se poi la ragion di stato le attenderà al varco.
«È la storia di uno scontro generazionale e del tentativo di ribaltare il potere costituito — prosegue Mazzone — noi l'abbiamo collocata in un tempo che potrebbe essere il nostro e in una situazione più vicina alla realtà sociale e politica italiana». Per Begardie, la pièce racconta il suo «amore per la democrazia, la nobiltà e il pericolo (l'orrore a volte!)» e il suo «desiderio di far capire che il cuore, la vita, devono oltrepassare le ideologie».
Si replica fino a sabato, il biglietto costa 16 euro e 11 il ridotto; informazioni al numero 0916174040.
</doc>
<doc id="186" genre="journalism" gender="F">
Bomba o non bomba
È LO spettacolo che dieci anni fa gli ha aperto la strada della scrittura, e da cui traggono linfa, in qualche modo, anche i tanti progetti, editoriali e teatrali, che sono venuti dopo.
Da stasera e fino a domenica Davide Enia riprende il suo "Maggio '43" e lo presenta al teatro Biondo, con le musiche eseguite in scena da Giulio Barocchieri.(via Roma 258, biglietti da 8 a 24 euro, info allo 0917434341). Nel monologo Enia racconta il bombardamento della città che distrusse, in una ventina di minuti, gran parte del centro storico. Le immagini della devastazione sono filtrate dagli occhi di un testimone dodicenne, e le emozioni e i racconti dei sopravvissuti diventano uno spunto per parlare di «quei tempi malati e bugiardi, cinici e bari, che somigliano tanto ai nostri».
«Lo credo ancora: questo spettacolo, a cui devo tanto, è sempre molto attuale, proprio come dieci anni fa — dice Enia — e adesso sono orgogliosissimo di portarlo al Biondo, per me è la prima volta e spero davvero di essere meritevole. In questa nuova ripresa abbiamo cercato di approfondire il rapporto con la musica, di lavorare ancora di più sulla scrittura per impreziosire il racconto». Enia, infatti, calcherà per la prima volta il pèlco del Biondo, perché finora era approdato solo al Bellini, con "I capitoli dell'infanzia". Da tempo, però, si è dedicato alla lettratura. «A maggio uscirà il mio romanzo breve, ancora senza titolo, inserito nella collana "La città e il cibo" di Lonely Planet. È stato chiesto ad alcuni scrittori italiani di occuparsi di altrettante capitali del mondo, e il mio romanzo è dedicato a Roma. Ma si parlerà della fame, dell'amore, delle deportazioni e poi della liberazione di questa città».
Prima ancora del nuovo progetto, che sarà presentato al Salone del libro di Torino, Enia volerà a New York perché la prossima settimana esce anche lì "Così in terra" (edizioni Dalai), grazie all'edizione Farrar — Straus and Giroux, blasonatissima, che annovera nel suo carnet ben sei premi Pulitzer e nove premi Nobel. «Sono felice, è una delle case editrici più prestigiose al mondo». Insomma, per ora il teatro si allontana, così come l'ipotesi di un nuovo spettacolo. «Mi dispiace molto. Ma in Italia in questo momento non ci sono le condizioni per scrivere e produrre teatro. Il modello tradizionale è collassato e l'unico spiraglio è stato quello offerto dal teatro Valle, dove ho appena terminato un laboratorio. Però il Biondo, con Emma Dante e Roberto Alajmo, mi sembra una delle poche isole felici in un panorama desolante».
</doc>
<doc id="187" genre="journalism" gender="F">
Vendola e Di Pietro in piazza Non basta il nuovo Ulivo le primarie per l' alternativa
ROMA - L' unica bandiera del Pd la tiene stretta il signor Alvisi, in prima fila. È arrivato da Bologna: «Mi interessa il dialogo che si sta svolgendo qui - spiega - ora parla la mia assessora». Sul palco c' è Amelia Frascaroli, assessore di Sel nel comune guidato dal democratico Merola. Prima di lei, strappa applausi un altro dei "nuovi amministratori", il sindaco di Cagliari Massimo Zedda. La manifestazione di Sinistra e Libertà colora piazza Navona di bianco e di rosso. La riempie, alla fine sono oltre dieci mila. In alto, palloncini candidi tengono su la scritta: «Ora tocca a noi», e Giulia, che è arrivata dalla Puglia, dice: «C' è un momento in cui ci si risveglia, ma bisogna anche credere nel proprio risveglio». Ci crede Nichi Vendola, che ha organizzato tutto questo per dire a Pd e Idv: «Guai a pensare a un nuovo Ulivo dove siamo noi tre che ci riuniamo. Dobbiamo tenere aperto il cantiere dell' alternativa: aprire le porte ai giovani, ai maestri, ai ricercatori, alle donne, insomma al mondo». Con lui ci sono Antonio Di Pietro e Arturo Parisi. Si abbracciano, si mettono in posa per le foto, reduci dal successo della raccolta firme per il referendum elettorale. Il convitato di pietra è Pier Luigi Bersani: «Dove sei?», chiede dal palco un polemico Leo Gullotta. È un pezzo di quel mondo dello spettacolo che affolla il retroscena: i pugliesi Sergio Rubini e Riccardo Scamarcio, Valeria Golino, Fiorella Mannoia, Dario Vergassola. «Veltroni perde pezzi», maligna un dirigente Sel. Di Pietro attacca: «C' è un parlamento criminale, come il comportamento di quel ministro delle Riforme che invoca la secessione e vuole distruggere il Paese. E Maroni è eversivo». Poi lancia una stoccata al Pd: «Io e Vendola saremo alla manifestazione democratica del 5 novembre, noi non ci vergogniamo di andare nelle piazze degli altri». Polemiche a parte, prevale il tentativo di dialogo. Il leader di Sel comincia il suo discorso ringraziando Napolitano per le parole contro la secessione. Cita i mali dell' Italia di oggi, il «crescendo rossiniano di manovre finanziarie drammatiche». Si scaldae urla finoa farsi venire il fiatone quando parla di lavoro: «L' articolo 8 è un colpo alla nuca della civiltà del lavoro». Attacca Sacconi: «Una delle note di vergogna più acute nella sinfonia del governo». Maroni: «Un volto fintamente presentabile che non ha piùi titoli per parlare di lotta alla mafia, dopo aver benedetto il salvataggio del ministro Romano». Poi Tremonti: «Al netto di Berlusconi,e perfino di Milanese, luiè la malattia, non la medicina». Critica Casini per il suo avallo totale alle richieste di Confindustria, ma con il mondo dell' impresa - «che non sta tutto nel recinto di viale dell' Astronomia» vuole dialogare, a partire dai concetti di stabilità e innovazione. Poi chiede: «Non viene mai, il tempo della patrimoniale?». Molti dei temi che solleva lo mostrano lontano dal Pd: le critiche alla Bce, il no assoluto alla privatizzazione delle muncipalizzate. Ma a Bersani, Di Pietro, e anche a Casini, Vendola dice: «Dobbiamo fare le primarie, presto. Non saranno un concorso di bellezza, ma una discussione in mezzo al popolo su come si esce dalla crisi, e su come si ricostruisce il Paese».
</doc>
<doc id="188" genre="journalism" gender="F">
Il treno d'oro dell'Olocausto
rubato dai generali americani
Vagoni carichi di preziosi e quadri per 206 milioni di dollari
ROMA - C'erano le fedi dei deportati di Auschwitz, i denti d'oro delle vittime dei campi di concentramento, i tappeti orientali, gli argenti e la biancheria di lusso delle loro case, le collezioni di francobolli, le pellicce, le opere d'arte: su un treno diretto dall'Ungheria in Germania gli ufficiali nazisti avevano stipato una enorme massa di beni trafugati alla borghesia ebrea ungherese. Gli americani fermarono il treno e sequestrarono il carico. Ma quadri e preziosi (per un valore di 206 milioni di dollari ai prezzi del 1945) non tornarono ai legittimi proprietari. Almeno una parte finì nelle tasche di cinque generali dell'esercito Usa. A questa conclusione è arrivata una commissione consultiva nominata dal presidente Clinton con il compito di indagare sulle ricchezze trafugate agli ebrei durante l'Olocausto.
Il 16 maggio 1945 gli americani intercettarono il "treno d'oro" in Austria, a pochi chilometri da Salisburgo, e sequestrarono il bottino. Per mezzo secolo la finale destinazione di quel tesoro è stata oggetto di leggende, libri, polemiche, e di una lunghissima disputa legale tra l'Ungheria, che ne pretendeva la restituzione, e gli Stati Uniti, che per cinquant'anni hanno temporeggiato. 
Ma adesso la commissione consultiva presidenziale sta per scrivere la fine della storia. Secondo le sue conclusioni, rese pubbliche ieri, una parte del bottino sarebbe stata svenduta all'asta da organizzazioni di carità ebraiche, un'altra sarebbe scomparsa in furti occasionali, e una terza sarebbe stata trattenuta da alcuni alti ufficiali statunitensi per i loro "affari personali". Primo fra tutti, il generale Harry Collins, comandante della 42esima divisione di fanteria, che con i beni sottratti arredò la villa della sua amante e il suo personale vagone ferroviario. Esempio seguito da altri quattro generali. I documenti citano i cognomi: Luade, Hume, Howard e Linden. Anche i soldati, che chiedevano la loro parte, furono accontentati. Quel che restava fu spedito in America, dove anni dopo fu venduto all'asta a beneficio dell'agenzia dell'Onu per i profughi.
Queste rivelazioni potrebbero ora riaprire la disputa tra Ungheria e Stati Uniti. Nel 1966 il dipartimento di Stato aveva dichiarato che quei beni potevano essere considerati "bottino di guerra americano". Il governo tentò di giustificare la mancata restituzione con l'impossibilità di ritrovare i veri proprietari dei beni sequestrati. Ma nelle carte si parla di un inventario del settembre 1945 che accenna a "molti documenti in ungherese, con i nomi delle persone i cui beni erano stati requisiti". 
E l'America è adesso costretta a chiedere scusa: a fare razzia delle ricchezze delle comunità ebraiche europee non furono solo tedeschi e italiani. Parte del leggendario tesoro degli ebrei d'Europa è finito in mani statunitensi e i governi degli ultimi 50 anni hanno preferito ignorarlo per non consegnare quei beni nelle mani di un regime comunista. 
Il giudizio della commissione è duro: "Ecco un esempio lampante - ha detto uno dei membri, il sottosegretario del tesoro Stuart Eizenstat - di come gli Stati Uniti sono venuti meno alla loro politica di restituzione delle proprietà dell'Olocausto".
</doc>
<doc id="189" genre="journalism" gender="F">
Online urne elettorali interattive, petizioni popolari,
filmati segreti dei candidati e parodie animate in musica
Internet si scatena
sulle Elezioni del 2000
Il popolo di Internet è scatenato. Mentre Al Gore e George Bush combattono a suon di denunce e ricorsi, tra i loro sostenitori online è in atto una vera e propria cyber-battaglia. I siti satirici avevano cominciato ad agire già molto tempo fa, diventando parte integrante delle campagne presidenziali su Internet. Ma adesso il "pasticcio" del voto del 7 novembre, soprattutto in Florida, ha ispirato nuovi siti e pagine web per analizzare o prendere in giro l'intero sistema elettorale americano. 
Non si tratta solo di siti umoristici. Alcuni offrono la possibilità di rivotare a chi crede di aver sbagliato nel segnare la sua preferenza nella tanto contestata scheda di Miami. Un voto che sarà inviato a sedi istituzionali, ma che naturalmente non conta se non come mezzo di pressione. In più, ci sono centinaia di petizioni online a favore di Bush, o di Gore, o ancora del Segretario di stato Katherine Harris, nuova paladina repubblicana.
Qualcuno dei supporter internettiani dei candidati ha anche cercato di boicottare gli avversari attraverso attacchi mirati ai loro siti. Una settimana fa, sul conservatore Lucianne.com, un attivista repubblicano ha invitato i suoi compagni alla rivolta mediatica. "I democratici stanno lanciando una campagna nazionale di odio, ignoranza e violenza - ha scritto - e bisogna fermarli". La proposta era di utilizzare un programma chiamato "Crasher" per distruggere, fisicamente, i siti avversari. Il software funziona aggiornando di continuo le pagine visitate, con lo scopo di farle andare in tilt e di impedire a choiunque di vederle. Ma il risultato è stato diverso: secondo il fondatore di Democrats.com, Bob Fertik, il sito non è saltato e l'attacco è solo riuscito a far aumentare vertiginosamente il numero di "pageviews". E di conseguenza, gli incassi pubblicitari.
L'iniziativa è stata comunque molto criticata dagli entusiasti della politica sul web. Internet dovrebbe servire ad aumentare i "gradi di democrazia" del sistema americano. Cercare di impedire agli avversari di dire quello che vogliono va contro la filosofia della Rete. 
E in effetti, in nome della libertà di parola, in Rete si trova davvero di tutto. Nei siti seri, come publicintegrity.org, ci sono tutti i numeri delle elezioni. Chi ha finanziato chi, con quanti soldi, e in che modo. Mentre nei siti anti-candidato saltano fuori tutti i possibili scheletri nell'armadio. Filmati di Bush che risalgono a una decina di anni fa in cui appare completamente ubriaco. Discorsi di Gore messi a confronto con documenti che ne dimostrano la supposta ipocrisia. E ancora videogames, fotomontaggi, vignette, cartoni animati in cui Gore e Bush ballano insieme la danza elettorale, o in cui il candidato repubblicano rappa con il suo vice Cheney mentre guida l'auto, o dove il democratico canta una nuova versione di "I will survive" dedicata a Bill Clinton.
Ma sui giornali americani, al di là di questo sfogo internettiano contro quelle che sono state definite le elezioni più ridicole della storia, il Web assume tutt'altra importanza. I sostenitori del voto online ribadiscono che nel 2000 il sistema elettorale americano non può essere quello attuale. Prima del 7 novembre, i tradizionalisti avevano risposto alle loro istanze dichiarando che votare via Internet comporta troppi rischi e margini di errore. Adesso, naturalmente, non sanno più cosa rispondere.
</doc>
<doc id="190" genre="journalism" gender="F">
L' opposizione attacca: i conti non tornano
ROMA - I conti non tornano. E' questo il giudizio dell' opposizione sul nuovo volto della manovra disegnato dal vertice di Arcore. «Dalle cose che si capiscono fin qui - dice Pier Luigi Bersani - siamo alla confusione, a una quadra che non c' è». Il segretario pd spera che questa «soluzione debole non venga valutata troppo pesantemente da chi ci osserva nel mondo». E sull' apertura del confronto tra maggioranza e opposizione, ribatte: «Invece di discutere ad Arcore di cose che non si capiscono, vengano a discutere le cose che abbiamo scritto noi, questo è il consiglio che mi sento di dar loro». Entra nel merito il responsabile Economia del Pd Stefano Fassina: «Il modesto reintegro dei tagli ai trasferimenti a Regioni, Province e Comuni non eviterà i tagli agli asili nido, alle mense scolastiche, all' assistenza alle famiglie, agli anziani e al trasporto pubblico locale e non eviterà neppure regressivi aumenti di tasse e tariffe». E ancora: «L' ennesima attribuzione di super poteri agli enti territoriali per contrastare l' evasione è pura propaganda. L' intervento sulle pensioni, oltrea contraddire i diktat della Lega, è un colpo a tanti impiegati e operai del Nord e del resto d' Italia che, neutralizzando il riscatto del servizio militare o della laurea, dovranno posticipare il pensionamento. Ancora una volta - conclude Fassina - le pensioni vengono utilizzate per fare cassa e non per una riforma del welfare». Sulle pensioni attacca anche la Cgil: «Si colpisce ancora una volta chi lavora», fa sapere il sindacato guidato da Susanna Camusso. «A una prima lettura, l' unica cosa che si comprende è che per tagliare la sovrattassa sui redditi superiori a 150 mila euro si costringono tante persone, che magari fanno anche lavori faticosi, a lavorare almeno un anno in più». Per Di Pietro quelle del governo sono le cosiddette modifiche a chiacchiere. «Tra il dire e il fare c' è di mezzo il vuoto parlamentare - dice il leader dell' Italia dei Valori sul proposito della maggioranza di dimezzare il numero di deputati e senatori - vogliono tagliare le pensioni, ma ci prendono in giro perché è evidente che la casta politica non si è affatto tagliata i privilegi. Non crediamo che da Arcore, tra una camomilla e l' altra, possano arrivare misure serie. In realtà vogliono solo tirare a campare». «Saremo costruttivi come sempre in Parlamento - scrivono in una nota i capigruppo Udc di Camera e Senato Gian Luca Galletti e Gianpiero D' Alia - ma da un primo esame delle modifiche della manovra approvate nella maggioranza traiamo un' opinione netta: i conti non tornano. Temiamo che la stessa sensazione venga percepita dai mercati». E spiegano: «Non si gioca con le cose serie: l' abolizione delle province, preannunciata dai telegiornali, è in realtà stata cancellata con un rinvio a improbabili costituzionalizzazioni. Che bisogno c' era di questa gigantesca finzione?». L' Udc ieri ha fatto le sue proposte di modifica insieme al resto del Terzo Polo, Api, Fli e l' Mpa di Raffaele Lombardo. Gli interventi principali sono la riforma delle pensioni (tutti, uomini e donne, a 65 anni o con 40 anni di contributi dal gennaio 2012), l' abolizione delle province con meno di 500mila abitanti, deduzioni fino a tremila euro per nucleo familiare sulle spese per la casa, liberalizzazioni nei servizi pubblici locali e tagli alle spese della Pubblica amministrazione a partire dal 2012, pari al 10 per cento rispetto a quanto speso nel 2009. «Si tratta - ha detto il leader dell' Api Francesco Rutelli - di una proposta che consideriamo di governo. In Parlamento cercheremo la più ampia convergenza possibile, in tutte le direzioni». Ma il plauso, o meglio la rivendicazione, arriva fuori dal Parlamento: «Gli emendamenti del Terzo Polo accolgono cinque punti che Italiafutura aveva offerto all' attenzione delle Camere», fa sapere la fondazione di Luca di Montezemolo.
</doc>
<doc id="191" genre="journalism" gender="F">
Col giudice unico Riina può evitare l' ergastolo
ROMA - All' insegna dello scontro e del "tutti contro tutti". Oggi si inaugura in Cassazione l' anno giudiziario - cerimonia da sempre formale che raccoglie a piazza Cavour le massime autorità dello Stato -, ma il mondo delle toghe è attraversato da fortissimi conflitti. L' ultimo vede come protagonisti il procuratore nazionale antimafia Piero Luigi Vigna e il ministero dell' Interno che, per l' ennesima volta, si scontrano sulle superpolizie. L' alto magistrato annuncia che i suoi uffici stanno studiando un ricorso alla Consulta perché le famose direttive Napolitano sarebbero fuori legge e il Viminale di Enzo Bianco risponde con un secco "sono perfettamente in regola". Salvo parlare, per la prima volta, di un "possibile ed eventuale arricchimento". Contemporaneamente, il giusto processo (norma costituzionale) e il giudice unico (legge ordinaria) stanno provocando i primi, e seri, guasti: ieri Totò Riina, il capo di Cosa nostra in carcere da sette anni, ha chiesto il rito abbreviato al processo di Firenze sulle bombe del ' 93. E ai giudici ha detto: "La legge è questa e noi la utilizziamo". Grazie allo sconto di pena potrebbe evitare un nuovo ergastolo. A Napoli sei camorristi hanno avanzato la stessa istanza. Ma non basta: sui giudici incombono i referendum e gli avvocati ne approfittano. Il presidente delle Camere penali Frigo, che non demorde da una nuova minaccia di sciopero per l' applicazione immediata del giusto processo, chiede che passi la separazione delle carriere. Ma il presidente dell' Anm Cicala gli risponde: "Se lo scordi". Il procuratore generale della Cassazione Antonio La Torre che, poco dopo le 11, comincerà a leggere la sua relazione, potrà dire la sua su tutto questo. E di fronte a lui siederanno anche il procuratore Vigna e il ministro dell' Interno Bianco che ieri, per la prima volta, ha riunito nel suo studio i capi delle polizie per cominciare a ragionare sul programma di governo sulla sicurezza. Sulla sua agenda anche il caso Vigna. Dopo una battaglia che dura ormai da due anni, questa volta il procuratore ha deciso di seguire la linea dura. E cioè il conflitto di attribuzione tra poteri dello Stato. Secondo la sua analisi, le direttive Napolitano che, di fatto, hanno tolto a Sco, Ros e Gico i poteri investigativi centrali, sono fuori legge per un motivo banale: una direttiva ministeriale non può modificare quanto stabilito da una legge. Secondo Vigna, inoltre, quelle disposizioni limitano l' indipendenza dei giudici in quanto riducono il potere del pm sulla polizia giudiziaria. Esse costituiscono anche un grave precedente, in quanto con lo stesso sistema (una semplice direttiva) si potrebbe rivedere in futuro l' intero assetto della direzione delle indagini. Proprio a cavallo della formazione del nuovo governo, Vigna ha incontrato il Guardasigilli Diliberto che ha poi chiesto un incontro a Bianco dimostrando una certa apertura sulle tesi di Vigna. Che già all' inizio di dicembre scorso aveva inviato una lettera al sottosegretario alla presidenza Minniti con una proposta di mediazione: poteri investigativi al centro quando i clan hanno un ambito nazionale ed estero. Ma Minniti aveva risposto picche. Vigna adesso torna alla carica e minaccia il ricorso alla Corte appoggiato da An e Fi. Il Viminale, sulla linea del premier D' Alema, torna a dire che "valuta positivamente le direttive" e "non nutre alcun dubbio" sulla loro legittimità. Tant' è che sta pensando "a una ulteriore riflessione per ogni possibile, eventuale, arricchimento". Che vuol dire? è il segnale di una minima disponibilità a qualche cambiamento? La battuta potrebbe nascondere un riferimento alla Dia, la polizia interforze nata con la Superprocura, un tempo destinata a inglobare Sco, Ros e Gico, ma che oggi potrebbe trasformarsi in una struttura d' intelligence. Com' è ovvio la querelle non finisce qui.
</doc>
<doc id="192" genre="journalism" gender="F">
Ma la mia riforma è giusta Quirinale troppo severo
ROMA -«Certo che vado lo stesso a Palermo. è mio dovere farlo. Sto scrivendo il mio discorso, lo leggerò, e credo che la gente seria che lavora lì mi ascolterà con attenzione». Il Guardasigilli Roberto Castelli non medita passi indietro né risponde con la sfida alla sfida. L' Anm di Palermo annuncia che diserterà la cerimonia di sabato e ne organizzerà una in piazza, lui replica con un «appello al dialogo». Gongolante per il discorso di Favara («Stiamo uscendo dal tunnel, non si può più dire che la giustizia è allo sfascio») Castelli tiene duro sulla prescrizione dimezzata e sull' ordinamento giudiziario annota: «Forse i tecnici di Ciampi sono stati troppo severi». Non è seccato per la contestazione di Palermo? «è solo un déja vu. Leggo da una vecchia rassegna stampa che già nel ' 75 il pg parlava di "esasperante lentezza dei processi"; nell' 82 tutti i pg denunciavano "la grave crisi della giustizia", nell' 84 in alcune città gli avvocati disertarono le cerimonie. Ai magistrati faccio un modesto e accorato appello da ministro ingegnere qual sono: uscite dal triste trito e ritrito cliché. Basta con il solito teatrino. Chi ha voglia, chi ne capisce si sieda con me intorno a un tavolo e analizzi i dati con mente sgombra. Se l' Anm vuole fare teatrini li faccia, ma sarà chiaro a tutti chi vuole il dialogo e chi lo rifiuta pervicacemente». A tanto le toghe non erano mai giunte. Non è un segnale? «Fanno sempre le stesse cose, adesso alzano il tiro. Prima esibivano tutta la Costituzione, adesso un pezzetto. E io allora? Prenderò qualche parola che mi faccia comodo? Tutto questo non è costruttivo, fa calare la fiducia della gente nella magistratura. è un peccato perché i dati di Favara, che sono i dati del ministero, sono i miei stessi dati anche se i commentatori furbi giocheranno sul diverso accorpamento dei mesi, i dati dimostrano che per la prima volta il sistema giustizia ha esaurito più procedimenti rispetto ai sopravvenuti. Nei primi sei mesi del 2004 sono stati smaltiti più di tre milioni di processi tra civili e penali. Una cifra enorme che deve far riflettere». Vede che i giudici tanto criticati dal centrodestra sono stati bravi? «Non bravi ma bravissimi perché è stato tritato un numero esorbitante di processi, più di cinque milioni. Processi che né io né questi magistrati avevamo cumulato, ma che ora sono alle spalle». Eppure Favara parla di 9 milioni di cause pendenti. «Certo, e mi fa piacere che Favara usi l' espressione "debito pubblico giudiziario" che io ho utilizzato tante volte. Certo che il debito c' è. Ma nessuno assale il ministro Siniscalco perché il debito pubblico è oggi al 105% del Pil, nessuno pretende che lo azzeri da un giorno all' altro, però il trend si è invertito. Lo stesso succede per la giustizia dove è significativo che la durata media di un processo in tribunale fosse di 597 giorni nel 2000 e sia di 527 tre anni dopo. Stiamo uscendo dal tunnel. Se i dati sono giusti, e lo sono, la giustizia non è più allo sfascio». Continua a parlare bene delle toghe che parlano malissimo di lei. «Perché sono il primo ministro che osa fare norme contro la loro volontà e contro il loro parere». è pure il ministro che li colpisce con decine di azioni disciplinari? «è un diritto dovere che la Costituzione mi attribuisce». Era necessaria l' azione contro Boccassini e Colombo? «Per me non ci sono santuari intoccabili. Colombo e Boccassini non so neppure chi sono e che processi fanno, per me sono solo x e y. Ho avviato l' azione disciplinare il 20 gennaio 2004, è una coincidenza che venga fuori oggi. Queste iniziative destano scandalo solo perché esiste una Costituzione vigente e una "vivente" che per le toghe significa essere legibus solutis. Ho per le mani un problema scottante: in alcuni uffici liquidano le parcelle ai consulenti al di fuori di ogni regola fiscale. Se fossero dei privati avrebbero le Fiamme gialle alle calcagna, i miei ispettori mi dicono che questa è una cosa comune nei tribunali. Sono un porto franco. Che dovrei fare? Forse rendermi prima conto di che processi trattano questi magistrati oppure non guardare in faccia a nessuno e far rispettare la legge pur sapendo che mi cadrà addosso una bufera mediatica?». Ma muovere gli ispettori per Fucci era indispensabile? «Per chi occupa un incarico di responsabilità la forma dev' essere sostanza. Una battuta al ristorante con gli amici è tutelata dalla privacy, altrimenti rischiamo un clima da grande fratello, ma l' sms inviato, e io ho le testimonianze che Fucci lo ha inviato, non lo accetto perché lui doveva pensare prima alla carica di segretario dell' Anm che ricopre. In ogni caso, al momento, non c' è alcuna iniziativa disciplinare nei suoi confronti». Sull' ordinamento Favara la critica, dice che non basta. Perché dopo lo stop di Ciampi vuole limitare ai quattro punti le correzioni? «Favara ha ragione, questa legge è solo il primo tassello di un' azione più vasta e che stiamo cercando di portare avanti. Il pg ha apprezzato la mia riforma del processo civile, spero che il Parlamento la vari. Quanto all' ordinamento è inderogabile modificare solo quei punti pena la morte della legge». I decreti sono a rischio? «Certo che lo sono, è da settembre che lo vado dicendo». Poteva evitare di farsi bocciare il testo da Ciampi. «Avremmo dovuto leggere nella sua mente. E poi c' è questa storia dei concorsi giudicati incostituzionali perché invadono le competenze del Csm che mi suona singolare. Ho messo a raffronto la nostra legge e quella in vigore dal ' 63 al ' 77 che ovviamente era costituzionale. Beh, nella nostra è scritto che il Csm si attiene ai risultati delle commissioni di concorso e solo con una decisione motivata può non tener conto della graduatoria. Nella vecchia legge è scritto che il Csm deve tener conto della graduatoria "quando non vi riscontri violazioni di legge". A noi sarebbe bastato prendere di peso quella formula ed eravamo a posto». Pensa che i tecnici di Ciampi non l' abbiano letta? «Certo che lo hanno fatto». E allora? «Non commento, sto ai fatti». Almeno sulla Cirielli ammetterà che Favara l' ha bacchettata. Ha detto che già ora la prescrizione «fulmina» i processi, figurarsi dopo. «I miei uffici mi dicono che 200mila processi ogni anno vengono "fulminati" dalla prescrizione. Non sappiamo ancora che succederà con la Cirielli. Però ho chiesto ai miei esperti di statistica di calcolarmi quanti processi sono stati "fulminati" con le dodici amnistie che si sono susseguite fino al ' 90 quando quello era il sistema per smaltire l' arretrato giudiziario». Ma via, pure il Papa ha chiesto l' amnistia come atto di clemenza. «La soluzione è nei processi veloci, non nella prescrizione eterna». Non ha sentito che Favara raccomanda di non colpire i processi in corso come quello di Previti? «Il favor rei non l' ho inventato io, esiste da sempre». Al Senato avrete dei ripensamenti sulla Cirielli? «Perché mai il governo dovrebbe cambiare idea rispetto alla Camera?». il ministro Roberto Castelli, ministro della Giustizia
</doc>
<doc id="193" genre="journalism" gender="F">
'VOTARE SUBITO LA NUOVA LEGGE'
ROMA - "Per discuterlo in Parlamento e approvarlo ci vuole solo la volontà politica. Il disegno di legge sui collaboratori di giustizia è già bello e scritto sin dal mese di febbraio. Dopo mesi di discussioni e consultazioni con i tecnici. Per quanto mi riguarda ho deciso di cucirmi la bocca. Per adesso niente dichiarazioni. Parlerò solo dopo la Bicamerale. C' è una sola cosa che posso dire in questi giorni di tensione sui pentiti. Ed è questa: il disegno di legge c' è già e risolve tutti i problemi. Basta soltanto avere la voglia di cominciare a esaminarlo al Senato e poi farlo passare". Giovanni Maria Flick, di primo pomeriggio, passeggia per i corridoi della Camera in compagnia del sottosegretario Giuseppe Ayala. Da Palermo arrivano a ondate nuovi e sempre più preoccupanti particolari sul caso Di Maggio. E nel Transatlantico echeggia la frase di Tommaso Buscetta: "Perchè il servizio centrale di protezione non fissa dei paletti per gente come Di Maggio?". Il presidente della commissione antimafia, Ottaviano Del Turco, chiede un incontro urgente con i capigruppo del Senato proprio per discutere del disegno di legge Flick su pentiti e videoconferenze. Il Guardasigilli ha l' aria di uno che sta per dire: "Io l' avevo detto". Ma si limita a stringersi nelle spalle. Succhia la pipa e insiste: "Che si debba solo far presto lo sto ripetendo inutilmente da mesi". Poi si lascia andare perfino a una battuta: "Non dico altro: sono Mutolo!" giocando con il cognome del pentito Gaspare Mutolo. Con Ayala che ridacchia, Flick si allontana per badare alle proteste della forzista Tiziana Parenti. Ma cosa c' è nel disegno di legge che il Guardasigilli, d' accordo con il ministro dell' Interno Giorgio Napolitano, ha presentato in Consiglio dei ministri venerdì 28 febbraio, cioè ben sette mesi fa? Una profonda rilettura del sistema di selezione dei collaboratori, messa a punto, peraltro, proprio nelle settimane in cui impazzava un altro caso Di Maggio: il pentito di San Giuseppe Jato, oggi in carcere, a metà dicembre 1996, durante il suo controinterrogatorio al processo Andreotti, aveva ammesso di aver ottenuto una liquidazione speciale di 500 milioni dallo Stato sollevando un putiferio. I punti cardine della proposta Flick sono quattro. Il primo: lo status di pentito viene concesso solo a chi è imputato di reati gravi come l' associazione mafiosa, il terrorismo, i sequestri di persona. Le rivelazioni debbono rappresentare realmente un' assoluta novità. Il secondo: sono abolite le dichiarazioni a rate. Nei primi sei mesi, l' ex mafioso deve mettere a verbale tutto quello che ricorda. Nessun investigatore può incontrarlo. Il terzo: il pentito resta in carcere finchè non ha scontato un quarto della pena. Il quarto: le misure di protezione sono svincolate dagli sconti di pena e commisurate all' effettivo rischio che il collaboratore può correre. La protezione, quindi, non sarà più a vita. La proposta Flick comporta anche un "impoverimento" dei pentiti: i beni, su cui dovranno fornire precise informazioni, vengono sequestrati e utilizzati per il loro mantenimento. Dopo l' arresto di Di Maggio, inevitabilmente, sarà necessario integrare il disegno di legge prevedendo anche un sistema di controllo per i pentiti in libertà. E c' è chi ha già un' idea: il braccialetto elettronico.
</doc>
<doc id="194" genre="journalism" gender="F">
Mani pulite: è un film già visto
MILANO - Déjà vu. Dicono proprio così - con stanchezza, ma anche con fastidio - i magistrati di Milano. Un film già visto: Berlusconi che denuncia, la procura di Brescia che indaga, il polverone che si alza, i pubblici ministeri di punta costretti a perdere il loro tempo dietro spiegazioni e ricostruzioni. Alla fine, un nulla di fatto. Un' archiviazione. è già accaduto un paio di volte. Riaccadrà. Déjà vu. Lo dicono tutti, con un' annoiata alzata di spalle. C' è chi sbuffa di più, chi di meno. Ma c' è anche chi si preoccupa. E fa un ragionamento di questo tipo: se un fatto del genere - un imputato, che ha già subito una condanna, colleziona dossier contro i giudici e li denuncia ripetutamente venendo poi smentito - fosse accaduto negli Stati Uniti, sarebbe scattato il reato di contemption of court, oltraggio alla corte. Per i magistrati, e quindi per la giustizia intesa come istituzione, sarebbe arrivata una misura protettiva e di tutela. In Italia, invece, perché non succede niente del genere? Chi protegge giudici e pm dalle aggressioni verbali e d' immagine? Qui, nel palazzo di giustizia milanese, il quesito resta senza una risposta. E ricompare l' immagine del pool di Francesco Saverio Borrelli come quello di una cittadella assediata che tante volte, dal 1992 a oggi, è divenuta protagonista del dibattito sulla giustizia e dello scontro con il patron della Fininvest, Silvio Berlusconi. Da una parte, ci sono loro, i presunti "giustizieri", dall' altra ci sono i politici e gli imprenditori nel mirino che cercano disperatamente di giocare il ruolo delle vittime. Berlusconi, tra i tanti indagati e imputati finiti nel tritacarne di Mani pulite, è di sicuro quello che ha reagito in maniera più dura di tutti alle inchieste e che ha gridato al complotto. Altri, pur avendo subito perquisizioni e arresti a raffica, non lo hanno fatto. Dice, dopo una giornata piena di dichiarazioni contrastanti, la presidente dell' Associazione nazionale magistrati, Elena Paciotti, che nel palazzo di giustizia milanese tuttora lavora: l' esposto di Berlusconi "è molto preoccupante, anche se purtroppo non è una novità". Sintonia perfetta con Milano, dunque, dove i pm finiti nel mirino del Cavaliere - Borrelli, Gherardo Colombo, Piercamillo Davigo, Ilda Boccassini, Francesco Greco - la pensano proprio così, ma preferiscono evitare qualsiasi commento. La Paciotti, invece, va oltre e pone anche un interrogativo ai cittadini: "Quando saremo riusciti a scoraggiare i futuri magistrati dall' imitare i Borrelli, i Colombo, i Davigo, le Boccassini, i Greco, eccetera, eccetera, vivremo in un paese più onesto e più civile?". è ovvio che la risposta è un "no". Vorrebbero parlare i pm protagonisti di Tangentopoli. Ma l' esperienza di questi anni consiglia prudenza e riserbo. Di considerazioni ce ne sarebbero molte da fare. La prima è sulla linea Paciotti che, a sua volta, riprende una battuta del procuratore generale di Milano fatta all' inaugurazione dell' anno giudiziario: "Quando i processi incidono su interessi forti, i soggetti interessati presentano denunzie o esposti per coinvolgere il magistrato in indagini parallele o alternative". è proprio quello che sta facendo Berlusconi. Un modo, insomma, per creare confusione, produrre fumo, generare comunque delle ombre. Come dicono a Palermo: "Il carbone non tinge, ma macchia". Dopo tante denunce e tante accuse, anche l' immagine di Borrelli (proprio ieri interrogato a Roma come indagato per diffamazione dopo una querela di Cesare Previti) e degli altri può subire un danno. La seconda considerazione sembra perfino scontata: l' esposto del Cavaliere conterrebbe notizie non veritiere, o per meglio dire false. Non è vero che ci sarebbe stata una persecuzione. Non è vero che ci sarebbe stato un accanimento. Non è vero che altre aziende abbiano subito un trattamento diverso.
</doc>
<doc id="195" genre="journalism" gender="F">
Mattarella convoca i capi dei servizi
ROMA - Servizi segreti e caso Ocalan: stasera, alle 20,15, l' affaire approda al Comitato parlamentare di controllo. Per la prima volta, da quando ne è diventato il ministro politicamente responsabile, il vicepresidente del Consiglio Sergio Mattarella (Ppi) dovrà sottoporsi all' interrogatorio del presidente Franco Frattini (Fi) e dei cinque componenti. Non ci sarà Luigi Saraceni (Verdi) che difende il leader del Pkk. Ieri sera Mattarella ha riunito i direttori del Cesis (la struttura di coordinamento), del Sismi (servizio militare) e del Sisde (civile). I prefetti Francesco Berardino e Vittorio Stelo e l' ammiraglio Gianfranco Battelli hanno fatto buon viso a cattiva sorte. Da giorni si stanno facendo una guerra aspra, senza esclusione di colpi, per addossarsi le responsabilità della brutta figura Ocalan. Ma ieri sera - molto disciplinatamente - hanno spiegato ciascuno che cosa ha fatto, che cosa non ha fatto, che cosa avrebbe potuto fare. Agli atti del comitato, sulla loro attività, c' è ben poco. Innanzitutto la certezza di una data: dalla presidenza del Consiglio partì una segnalazione per il Cesis su Ocalan solo mercoledì 11 novembre, e cioè il giorno prima dell' arrivo di Apo in Italia. Al Comitato è noto che Berardino avvisò la polizia e che si cominciò a studiare il caso, scoprendo così che il curdo era un ricercato europeo e che doveva essere arrestato. Frattini ha potuto leggere le carte inviate dal solo Cesis. Si tratta di ben poca cosa: in sostanza, la cosiddetta "bimestrale" in cui sono contenute informazioni sul Pkk e sul pericolo curdo in Italia legato ai problemi dell' immigrazione. Nulla, quindi, che riguardi il sospetto di una permanenza Ocalan in Italia. Da Mattarella il Comitato vorrà sapere fino a che punto il governo era informato dell' arrivo di Ocalan. Frattini non ha nascosto le convinzione che i servizi non sapessero nulla e che invece era il governo a sapere. D' altra parte, ancora ieri, il premier Massimo D' Alema ha tagliato corto sui servizi: "Non ho nulla da rimproverare a nessuno". E il ministro della Difesa, Carlo Scognamiglio, è stato ancora più netto: "Ocalan non rappresentava un pericolo per l' Italia. E quindi il Sismi non se ne doveva occupare". Il che significa: nessuna testa, per il momento, verrà tagliata. Che il presidente D' Alema volesse mettere fine alla querelle sui servizi s' era già capito venerdì scorso, dopo il secco comunicato uscito dal consiglio dei ministri. A palazzo Chigi, ancora ieri, il ragionamento era più o meno questo: "Non si cambiano i capi dei servizi sull' onda dell' emergenza. Prima viene la riforma. Poi si vedrà". Ieri, però, l' Udr ha fatto sentire la sua voce con un' interpellanza al governo: gli uomini di Francesco Cossiga sollecitano la riforma e vogliono sapere come il governo intenda mettere una pezza alle "inquietanti disfunzioni" degli 007. Sin dalla nascita del governo Cossiga non ha fatto mistero di voler ridiscutere l' organigramma dei servizi: il caso Ocalan è un' occasione troppo ghiotta per lasciarla perdere. E gli attuali direttori di Cesis, Sismi e Sisde? Vivono l' incubo di una fase di passaggio, cercando di scaricarsi addosso le responsabilità. Tutti contro tutti, senza escludere polemiche con la polizia. Che il Sisde rimprovera di aver giocato da sola, tagliando fuori gli 007 del Viminale.
</doc>
<doc id="196" genre="journalism" gender="F">
Lavori fermi per la zona pedonale divisi i commercianti della piazza
Bloccati da circa dieci giorni i lavori di perimetrazione dell' area pedonale nella piazza di Mondello. I paletti divisori sono stati piantati intorno alla piazza ma non sul lato monte di via Fortuna, la strada che da Capo Gallo porta a Valdesi. Il perimetro era stato delimitato con segnaletica orizzontale dai tecnici del Coime, il comparto di lavoratori edili del Comune, tenendo presenti i requisiti di sicurezza, cioè un margine di sei metri e venti per l' asse viario. Ma secondo alcuni commercianti della zona, il calcolo compiuto è risultato sbagliato e sarebbero saltati spazi per alcuni locali che insistono sul quel lato della strada. Di qui la protesta e la conseguente interruzione dei lavori. Dall' ufficio stampa del Comune confermano che all' assessorato al traffico sono arrivate in massa le lamentele di molti commercianti contro l' applicazione dei paletti. Il motivo? Impediscono la sosta di automobili e scooter, scoraggiando la clientela. E in attesa che i lavori ripartano, i commercianti mondellani si sono spaccati in due fronti, nettamente separati geograficamente: a monte di via Fortuna gli esercenti chiedono il blocco totale dell' applicazione dei paletti di ferro, a valle i proprietari di bar e ristoranti, la cui area è già stata delimitata, invocano regole uguali per tutti. E c' è anche chi si appella all' antico progetto della pedemontana, una bretella stradale che colleghi via Piano Gallo con i parcheggi Mongibello e Galatea che permetterebbe la totale chiusura al traffico della piazza fino a Valdesi: sette ettari di pedonalizzazione per dare diverso respiro a tutto il lungomare. «La soluzione di delimitare con paletti l' area pedonale nella piazza - commenta Giuseppe Corrao, uno dei titolari della tabaccheria di via Fortuna - è solo un palliativo. Sono d' accordo con la pedonalizzazione ma ci vogliono i servizi, i parcheggi in primo luogo. La vera soluzione sarebbe realizzare la pedemontana, progetto presente nel piano regolatore da più di venti anni. Ci è stata promessa da tanti politici in campagna elettorale ma non è mai stata inserita nel piano per l' edilizia del Comune». A monte della strada L' unico esercizio che al momento è stato cinto di paletti è l' ottica. La dipendente del negozio conferma che i lavori sono stati interrotti da più di una settimana, probabilmente a causa delle proteste dei commercianti vicini di marciapiede, che sarebbero i più penalizzati dai paletti divisori. Anche Mario Raia, ex-titolare della storica friggitoria di Mondello, ora dipendente di Burger Time, sostiene che i paletti ostacolano l' attività commerciale: «In estate probabilmente le ripercussioni di questa ferrea delimitazione si avvertono meno, perché le persone possono lasciare la macchina nei parcheggi custoditi e raggiungere facilmente la piazza a piedi o con i bus-navetta. Il vero problema è in inverno, quando vengono sospesi i servizi di trasporto e parcheggio custodito. La gente non ha voglia di camminare a piedi per venire a mangiare un panino o un gelato a Mondello». Dello stesso avviso Michele Petricelli, 62 anni, cameriere nel ristorante-trattoria "Sariddu", nella parte a valle della strada: «Per noi commercianti e ristoratori questa rigida perimetrazione non è un bene. Oltre ad impedire alle persone di sostare con le proprie vetture, i paletti pongono problemi di sicurezza: se dovesse verificarsi un incidente stradale si creerebbero blocchi e ingorghi chilometrici».
</doc>
<doc id="197" genre="journalism" gender="F">
In spiaggia con le maschere
L' azzurro del mare, il bianco della sabbia, il rosso degli ombrelloni. Sono i colori preferiti dai bambini di Mondello, che in spiaggia hanno dato vita ad una mostra di maschere colorate, realizzate con forbici, cartoncino e carta velina. Continua il ciclo di laboratori artistici per bambini nella spiaggia attrezzata di Valdesi. Per il quarto appuntamento gli animatori dell' atelier "La lucciola" si sono muniti di cartoncini, ritagli di giornale, palloncini e soprattutto colla. Tanta colla, con cui realizzare la cartapesta. Dal gazebo che ospita il gruppo pendono le maschere della commedia dell' arte: Colombina, Arlecchino e Pantalone, che, impersonati dagli animatori, racconteranno la loro storia ai piccoli spettatori. Venticinque bambini dai due ai dieci anni, armati di energie e fantasia da vendere, hanno deciso di abbandonare l' acqua per qualche ora e darsi all' attività creativa. A coordinare i giochi è Nadia Parisi, direttrice artistica dell' atelier, 33 anni, in perfetto stile clown: tutina rosa a quadretti e tanti riccioli arruffati sul capo. «Il nostro compito - spiega l' animatrice - è semplicemente quello di dare gli input ai bambini. Sono loro poi ad interpretare liberamente, con la propria fantasia, gli stimoli. Non c' è nulla di preconfezionato». E dalla libera fantasia dei bimbi sono nati draghi di materiale riciclato, marionette di carta pesta e pezze, oggetti indefinibili di pasta di sale. Lo scopo è coniugare il divertimento col momento educativo, ricorrendo ai metodi tradizionali del bricolage ma senza dimenticare la modernità: «Il nostro linguaggio - continua Nadia Parisi - si evolve con la contemporaneità. Ultimamente abbiamo realizzato delle gigantografie delle Winx, le fatine alla moda dell' omonimo cartone animato che impazzano tra le bambine. Erano in bianco e nero e abbiamo invitato i piccoli a colorarle con i pennelli. Un tipico esempio di mezzo mediatico trasformato dalla creatività dei bambini». Chi ha a che fare coi bimbi di oggi ha la necessità di aggiornarsi continuamente sulle nuove mode, ma senza dovere per forza arrendersi al potere ipnotico della televisione e dei giochi elettronici. «Il videogioco - scherza l' animatrice - è come l' alcol: se ne bevi un bicchiere ogni tanto non fa male. Per i bambini moderni è importante conoscere la contemporaneità». L' importante è non esagerare e cercare di incanalare le energie dei piccoli sui giochi che sprigionano la loro libera creatività. Ne è convinto Alessandro Prestipino, 33 anni, da 10 animatore per "La lucciola", specializzato in allestimenti tecnici e installazioni, curatore della parte logistica e organizzativa degli eventi: «La nostra - spiega - non è la classica animazione, ma un vero e proprio lavoro di scoperta dell' artista che si nasconde in ogni bambino. I percorsi che proponiamo possono sembrare improvvisati ma in realtà sono meditati nel minimo dettaglio. La nostra filosofia ci spinge a ricercare l' equilibrio sottile che esiste tra condurre l' attività e non interferire nel processo creativo spontaneo». «è un modo intelligente di passare una giornata al mare coi propri figli. Un' alternativa valida alla televisione e soprattutto un modo divertente per trascorrere all' ombra le ore più calde», commenta entusiasta Roberta Miragliotta, 41 anni, mamma di Maria Vittoria e Federica, intente a realizzare le loro maschere colorate. Con lo stesso entusiasmo Tiziana Crifò, 34 anni, ostetrica a Trento in vacanza a Mondello, guarda le sue bambine intingere le mani nella colla: «è una bella idea - commenta - che si potrebbe realizzare anche a casa. Ma noi mamme, purtroppo, siamo troppo attente all' ordine e alla pulizia e preferiamo vedere i piccoli languire davanti alla tv». I genitori sembrano apprezzare molto le novità dell' anno sulla spiaggia attrezzata dell' Italo-Belga: «Grazie a questo piccolo diversivo - dice Valentina Di Bilio, 38 anni, mamma di Sofia - la spiaggia di Mondello da quest' anno dà l' idea di un villaggio, senza i costi del villaggio: i bimbi non si annoiano e i genitori sono tranquilli». Anche i papà guardano con interesse alle attività che si svolgono sotto il gazebo. Salvatore Cusimano, 39 anni, padre di Martina, 7 anni, è ormai un habitué: « Mia figlia non ha voluto perdersi nemmeno un laboratorio. La accompagno volentieri. Mi sembra un buon metodo per socializzare». «Visto il grande successo di questi incontri - annuncia Rosy Genova, dipendente dell' Italo-Belga - stiamo pensando di potenziare il servizio di animazione e di organizzare intrattenimento anche per adulti e ragazzi»
</doc>
<doc id="198" genre="journalism" gender="F">
Nel club degli sportivi di mezza età 'Siamo più dinamici dei giovani'
Al circolo velico Costa Ponente lo sport non ha età, si pratica 365 giorni all' anno e impegna muscoli e mente. Fondato nel 1990 da Alfredo Barbera, 4 volte campione mondiale di windsurf, il club è una società sportiva dilettantistica iscritta al Coni. Una location incantata, nel cuore della riserva di Capo Gallo, per chi alla passione per lo sport coniuga quella per il mare. Tante le novità della nuova stagione, dai moduli di preparazione atletica aperti a sportivi di tutte le età, d' estate al mare e d' inverno in piscina, ai tornei di bridge e burraco per allenare la memoria. Oltre alle tradizionali attività di vela, windsurf e kite sono disponibili per gli appassionati di fotografia marina corsi di diving. Il Costa Ponente è infatti una delle uniche due scuole sub della zona, che rilascia brevetti riconosciuti dal Coni. Attualmente il circolo conta 600 soci, per un' età media compresa nel range dai 50 ai 70 anni. «Ma non è un circolo geriatrico» ironizza Totò Grazziano, socio veterano socio del Costa Ponente. «Quello del limite dell' età per praticare sport - aggiunge il presidente Alfredo Barbera - è un preconcetto infondato. Fanno molta più attività fisica le persone di mezza età piuttosto che i giovani». Amara la spiegazione del deficit di cultura sportiva che il titolare del circolo denuncia: «Le persone non hanno soldi per praticare sport. Sono tempi duri». E gli effetti della recessione non hanno tardato a farsi sentire anche sulle attività e i servizi offerti dal circolo. Fino all' anno scorso il Costa Ponente era l' unico centro di sci nautico a Palermo. Da quest' anno il corso è stato depennato per mancanza di fondi. Per lo stesso motivo anche il ristorante à la carte chiuderà i battenti per questa stagione, ma per i soci è disponibile un buffet molto ricco il mercoledì e il sabato. Per quanti preferiscono tenere allenata la mente piuttosto che il corpo si organizzano corsi pomeridiani di bridge, gioco di carte ufficialmente riconosciuto dal Coni, detto lo "sport del cervello" perché aiuta a sviluppare la memoria. Per quanto insolito possa apparire, il bridge accomuna tutti i circoli nautici del mondo. Da quest' anno si svolgono anche tornei di burraco. «Questi giochi fanno sedere allo stesso tavolo nonno e nipote, offrono un' occasione di incontro-scontro generazionale», commenta Toti Scibona, impiegato in pensione, arbitro federale di burraco e neosocio del circolo. Gli amanti della tintarella hanno la possibilità di trovare ristoro nei 1200 metri quadri di prato all' inglese attrezzato a solarium e nella vasca idromassaggio. Nelle ore più calde ci si potrà rifugiare nel bar con terrazza sul mare, attrezzato con tavolini e poltroncine o, per i più pigri, nell' angolo tv. E per i giorni di mare agitato anche una piscina d' acqua dolce, molto amata dai più piccoli. L' unico neo, denunciano i soci più anziani, è la mancanza della scaletta per la discesa a mare. Ma gli operai sono già al lavoro. Ma le vere attrattive del circolo, a detta dei più, sono la vista panoramica e il mare cristallino e incontaminato. La bellezza del paesaggio marino è però sempre più a rischio. A denunciare lo stato di abbandono del luogo è sempre Barbera: «Alcune persone non hanno senso civico né educazione. Non c' è rispetto neppure per quest' angolo di paradiso. A pulire la costa a giorni alterni siamo solo io e i proprietari delle ville all' interno della riserva». Nonostante le difficoltà, Alfredo Barbera si dice comunque pronto a continuare la sua opera di sensibilizzazione allo sport. Qualche tempo fa ha presentato al Coni la richiesta di candidatura di Palermo come sede dei Campionati italiani classi olimpiche di vela del 2011, una sorta di mini-olimpiade tutta italiana. «L' iniziativa ha catturato l' interesse del presidente regionale del Coni, Massimo Costa e del consigliere nazionale della Federvela Vinci Pottino - spiega Barbera - Ora serve una riunione operativa». Sarebbe un' occasione per il rilancio della città, come l' America' s Cup per Trapani 2 anni fa. E il 5 luglio il circolo ospiterà il ballo di beneficenza della Croce Rossa italiana, mettendo gratuitamente a disposizione la location: Costa Ponente è riuscita a strappare l' evento a Villa Igea, storica sede del ballo.
</doc>
<doc id="199" genre="journalism" gender="F">
Capo Gallo, la beffa della riserva
Due anni fa l' annuncio: addio al pedaggio a Capo Gallo, sì alla riserva gestita dalla famiglia Vassallo, proprietaria dell' area. Ma dopo due estati, non è cambiato nulla rispetto al passato: il cancello è ancora lì e per accedere si continua a pagare un balzello, che va dai 15 euro per i caravan, ai 5 per le auto, 2 euro per le moto, 50 centesimi per i pedoni. Tariffe doppie nei festivi. E della riserva attrezzata, con banchine galleggianti per gli scafisti, guide turistiche e marine, parco giochi, biciclette a nolo, punti di ristoro e guardia medica, non c' è neppure l' ombra. Cosa è successo? Due anni fa, la famiglia Vassallo sembrava aver trovato l' accordo con la Regione per la gestione della zona, sottoposta a vincolo paesaggistico. I cinque proprietari avrebbero dovuto cedere parte della proprietà a prezzi di esproprio in cambio della possibilità di gestire una società di servizi ai visitatori. Il piano che prevedeva di destinare il mare alla libera balneazione, era stato depositato alla Regione. Il primo ok era arrivato, mancava solo il via libera esecutivo. Poi tutto è sfumato nel nulla. «Circa un anno fa - spiega Giuseppe Vassallo, 76 anni, terzo dei 5 fratelli - ho incaricato i miei tecnici di investigare sullo stato degli atti. Ma alla Regione non hanno trovato alcun progetto depositato». Un ulteriore giallo sui documenti spariti? In realtà l' intoppo sarebbe da imputare alla guerra intestina che da anni divide i Vassallo. Antonino, 73 anni, quarto dei fratelli, ha posto il veto alla realizzazione del progetto. «Si trattava - sostiene Antonino - di un piano ridicolo, che imponeva a noi proprietari una serie infinita di divieti e poche o nulle possibilità di profitto. Mi sono rifiutato di firmare la liberatoria». Chiarito il mistero. Ed è grande il disappunto delle persone che frequentano quel tratto di costa. Samuele Galati, 19 anni, studente, non trova giusto pagare ma è costretto a farlo perché fuori non si può parcheggiare a causa dei divieti: «è un vero e proprio balzello - dice nervoso - non è giusto pagare senza ricevere alcun servizio. Non ci sono controlli, non ci sono cestini per i rifiuti». Dello stesso avviso Salvatore di Bartolo, 20 anni, padre di una bambina di sei mesi: «Vengo in auto con la mia famiglia 3 o 4 volte alla settimana, giusto per qualche ora. Ogni volta sono costretto a sborsare 5 euro all' ingresso. Esagerato per chi come me ha uno stipendio da operaio». Voce fuori dal coro, Angelo Tuzzolino, 18 anni, studente lavoratore, contento di pagare 2 euro per entrare in moto con la sua ragazza: «è giusto - dice - perché è proprietà privata. E poi in questo modo si mantiene un ambiente più selezionato». Ma intanto nel fine settimana è boom di lamentele per l' inquinamento dell' acqua. «Sabato e domenica - denuncia Giuseppe Vassallo - le persone che avevano trovato posto nella spiaggetta adiacente alla Motomar hanno segnalato con insistenza la presenza di carburante in mare». Colpa della pompa di benzina galleggiante presa d' assalto da decine di scafi che devono far rifornimento. «In molti - dice Vassallo - hanno preteso di riavere indietro i soldi del pedaggio».
</doc>
<doc id="200" genre="journalism" gender="F">
Gli angeli custodi in camice bianco 'Pronti ad aiutare turisti e bagnanti'
Sono sette, hanno specializzazioni diverse, veglieranno sulla salute dei bagnanti. Sono i medici del servizio di guardia medica turistica di Mondello, che da ieri a mezzanotte hanno preso servizio alla sede di via Principe di Scalea a Valdesi. Salvatore Schillaci, Maria Cristina Di Stefano, Simona Cusimano, Rossana Provenzano, Teresa Meccia, Alberto Frisella e Francesca Genova si alterneranno per tutta la stagione estiva sette giorni su sette. Il servizio, attivo 24 ore su 24, ha aperto i battenti con 15 giorni di ritardo rispetto alla scorsa stagione. Si aspettava il via libera dell' assessorato regionale alla Sanità, impegnato a valutare quali presidi attivare in vista dei tagli previsti dal piano di rientro. A presidiare Mondello quest' anno non ci saranno i soliti neolaureati. Chi ha inaugurato la nuova sede di via Principe di Scalea è Maria Cristina Di Stefano, 38 anni, specializzata in Medicina del lavoro: «Ho preso servizio a mezzanotte - dice la dottoressa, che ha alle spalle un' esperienza consolidata nel campo delle guardie mediche - ma sono arrivata prima per assicurarmi che ci fosse tutto l' occorrente. Stamattina intorno alle sette sono arrivati i primi pazienti. Nulla di grave, solo prestazioni di routine. Ci aspettiamo un' affluenza consistente sin da subito». A darle il cambio, alle otto del mattino, la dottoressa Simona Cusimano, 34 anni, specializzata in Medicina generale. In curriculum 6 anni di guardia medica, è in attesa dell' assegnazione di uno studio di medicina di base. «Il presidio medico turistico di Mondello - spiega - è uno dei più importanti. è un servizio essenziale a cui non si poteva rinunciare». La giovane dottoressa esprime soddisfazione per la vittoria conseguita e non sembra preoccupata per i ritmi di lavoro molto alti, fino a 12 ore al giorno: «In due ore ho già eseguito quattro medicazioni. La guardia medica non è un pronto soccorso, ma è come se lo fosse, le persone vengono per ogni tipo di disturbo. Ci stiamo attrezzando per affrontare qualunque emergenza». E già il kit medico-chirurgico è stato predisposto per i più comuni disturbi «da spiaggia»: colpi di calore, punture da spine da riccio, bruciature da marmitta, escoriazioni, indigestioni da anguria e classici cali di pressione dovuti al caldo e alla fatica. Immancabili nell' armadietto delle medicine ammoniaca e cortisone contro le ustioni da medusa, vero e proprio incubo dei bagnanti. Per fortuna ancora a Mondello l' emergenza non è scattata, ma per agosto bisogna stare all' erta. Brutta notizia invece per gli utenti provenienti da fuori provincia: da quest' anno dovranno pagare il ticket sulle prestazioni offerte dalla guardia medica. «Un modo - spiega Francesca Sausa - per limitare il servizio alle reali emergenze». Ciò che fa la differenza tra una guardia medica ordinaria e una turistica è soprattutto l' utenza. «Tra i pazienti - spiega la dottoressa - ci sono molti stranieri. Per questo anche per noi medici è essenziale conoscere l' inglese». A coadiuvare il lavoro dei sette medici ci sarà anche un' autoambulanza del 118. L' unico neo è l' assenza di un infermiere: quest' anno la direttiva regionale li ha eliminati da tutte le guardie mediche. «Anche se siamo partiti in ritardo - spiega Giuseppe Arcidiacono, collaboratore amministrativo dell' Asl e coordinatore dei lavori di ristrutturazione e manutenzione della nuova sede - siamo riusciti a rendere agibili i locali nel più breve tempo possibile». «L' apertura della sede di Mondello - spiega Valerio Lo Schiavo, direttore sanitario del distretto numero 16 - è una grande vittoria per tutti, medici e cittadini». Sulla stessa linea la dottoressa Francesca Sausa, responsabile dell' unità operativa di Medicina di base: «La guardia medica è stata recuperata in extremis - dice soddisfatta - tenendo conto dell' affluenza estiva. è giusto istituire presidi sanitari nei luoghi a vocazione turistica». In genere l' assegnazione dei ruoli di medico di guardia turistica è gestita a livello regionale attraverso l' indizione di un apposito bando sulla gazzetta ufficiale. Ma quest' anno, a causa dei ritardi sull' attivazione, i ruoli sono stati assegnati tenendo conto soltanto della graduatoria di continuità assistenziale ordinaria.
</doc>
